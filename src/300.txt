ܕ ܒܰܪ ܩܳܠܶܗ<EOS>ܢܦܺܝܣܽܘܢ ܒ̈ܢܰܝ ܛܽܘܥܝܰܝ<EOS>ܕܰܐܝܟܰܢ ܛܰܡܳܐ ܗ̱ܽܘ ܠܶܗ<EOS>ܦܰܓܪܳܐ ܠܦܳܪܽܘܩܰܢ<EOS>ܕܰܢܚܶܬ ܫܼܪܳܐ ܒܡܰܪܝܰܡ<EOS>ܘܝܰܘܡܳܢ ܫܪܶܐ ܒܦܰܓܪܳܐ<EOS>ܕܢܰܟ̈ܦܶܐ ܘܢܰܟ̈ܦܳܬܳܐ<EOS>ܡܰܠܟܳܐ ܐܶܢܗܽܘ ܕܰܫܪܳܐ<EOS>ܒܕܽܘܟܬܳܐ<EOS>ܡܚܰܪܰܪ ܘܡܰܘܪܶܒ ܠܳܗ̇<EOS>ܘܛܳܒܳܐ ܕܰܫܪܳܐ ܒܦܰܓܪܳܐ<EOS>ܗܳܕܶܐ ܡܠܶܟ ܠܶܗ ܟܰܝ<EOS>ܕܢܶܗܘܶܐ ܕܠܳܐ ܢܽܘܚܳܡ<EOS>ܥܽܘܢܺܝܬܳܐ ܠܳܐ ܢܶܬܛܠܰܡ ܦܰܓܪܳܐ<EOS>ܩܒܺܝܪܳܐ ܕܗܰܝܡܶܢ ܒܳܟ<EOS>ܪܳܡܳܐ ܕܶܐܬܰܬܚܬܺܝ<EOS>ܥܕܰܡܳܐ ܠܘܳܬ ܦܰܓܪܳܐ<EOS>ܘܰܐܫܺܝܓ ܠܶܗ ܪ̈ܶܓܠܰܘܗ̱ܝ<EOS>ܘܥܰܩ̈ܒܶܐ ܕܶܐܬܝܰܩܰܪ<EOS>ܡܰܠܦܳܢ ܟܡܳܐ ܡܰܘܪܶܒ<EOS>ܠܪܺܝܫܳܐ ܒܢܽܘܚܳܡܳܐ<EOS>ܛܰܥܢܶܗ ܒܝܰܕ ܫܰܒܪ̈ܶܐ<EOS>ܘܙܰܝܚܶܗ<EOS>ܫܰܩܠܶܗ ܘܥܰܠ ܚܰܕܝܶܗ<EOS>ܚܒܳܒܶܗ ܒܝܽܘܚܰܢܳܢ<EOS>ܗܳܠܶܝܢ ܠܟܽܘܐܳܪܶܗ<EOS>ܣܳܦܩ̈ܳܢ ܕܒܰܪ ܕܰܝܨܳܢ<EOS>ܙܽܘܙܳܐ ܕܰܐܝܟ ܡܺܝܬܳܐ<EOS>ܕܡܳܐ ܒܨܰܘܪ̈ܳܬܶܗ<EOS>ܘܡܶܢܳܗ̇ ܚܫܺܝܠ ܕܰܐܪܥܳܐ<EOS>ܘܒܳܗ̇ ܬܽܘܒ ܢܦܰܠ ܘܶܐܒܰܕ<EOS>ܛܰܒܥܰܐ ܗ̱ܘ ܕܗܳܐ ܕܡܳܐ<EOS>ܠܦܰܓܪܳܐ ܕܡܶܢ ܐܰܪܥܳܐ<EOS>ܘܙܳܕܶܩ ܕܰܐܝܟ ܐ̱ܪܳܙܳܗ̇<EOS>ܕܦܶܠܳܐܬܳܐ<EOS>ܕܰܒܫܶܟܚܳܬܶܗ ܕܦܰܓܪܳܐ<EOS>ܢܶܚܕܶܐ ܠܛܰܝܒܽܘܬܳܐ<EOS>ܕܥܶܡܠܰܬ ܘܶܐܫܟܰܚܬܶܗ<EOS>ܒܐ̱ܪܳܙ ܐܰܢ̱ܬܬܳܐ ܠܙܽܘܙܳܐ<EOS>ܠܡܶܢܝܳܗ̇ ܘܫܳܡܽܘܢܳܗ̇<EOS>ܐܰܘܪܒܶܗ ܕܰܐܪܡܰܠܬܳܐ<EOS>ܗ̱ܘܳܐ ܠܳܗ̇ ܐܳܦ ܚܰܙܳܝܳܐ<EOS>ܣܳܗܕܳܐ ܘܥܶܪܒܳܐ<EOS>ܘܚܰܘܺܝ ܕܒܶܝܬ ܓܰܙܳܐ<EOS>ܩܰܒܠܶܗ ܠܪܽܘܡܝܳܢܳܗ̇<EOS>ܝܺܠܰܦ ܒܫܳܡܽܘܢܳܐ<EOS>ܕܠܳܐ ܛܠܶܡ<EOS>ܕܰܐܝܟܰܢ ܡܨܶܐ ܛܳܠܶܡ<EOS>ܠܦܰܓܪܳܐ ܕܶܐܬܬܰܓܰܪ<EOS>ܟܰܟܪ̈ܶܐ ܕܝܽܘܬܪܳܢܳܐ<EOS>ܒܣܰܝܦܳܐ ܕܪ̈ܳܕܽܘܦܶܐ<EOS>ܨܰܠܡܳܐ ܕܠܳܐ ܪ̈ܶܓܫܶܐ<EOS>ܘܛܰܒܥܳܐ ܕܠܳܐ ܙܰܘ̈ܥܶܐ<EOS>ܐܶܣܬܪܳܐ ܠܬܶܫܒܽܘܚܬܶܗ<EOS>ܐܰܣܩܳܗ̇ ܒܦܽܘܡ ܢܽܘܢܳܐ<EOS>ܟܡܳܐ ܟܺܝܬ ܡܶܫܬܰܒܰܚ<EOS>ܒܨܰܠܡܶܗ ܕܡܰܠܳܠܐܰ ܗ̱ܘ<EOS>ܦܩܰܕ ܠܒܳܠܽܘܥܶܗ<EOS>ܒܚܰܪܬܳܐ<EOS>ܘܒܰܕܡܽܘܬ ܐܶܣܬܪܳܐ<EOS>ܡܰܦܢܶܐ ܘܝܳܗܶܒ ܠܶܗ<EOS>ܠܨܽܘܪܬܳܐ ܕܶܐܬܛܰܒܥܰܬ<EOS>ܒܕܽܘܡܝܶܗ ܕܨܰܝܳܪܳܗ̇<EOS>ܛܳܒܳܐ ܕܡܰܘܡܳܬܶܗ<EOS>ܐܰܦܺܝܣܬ ܕܠܳܐ ܛܳܠܶܡ<EOS>ܟܣܶܐ ܕܩܰܪ̈ܺܝܪܶܐ<EOS>ܕܡܶܛܽܠ ܫܡܶܗ ܝܰܗܒܽܘܗ̱ܝ<EOS>ܐܰܝܟܰܢ ܡܨܶܐ ܛܳܠܶܡ<EOS>ܠܦܰܓܪܳܐ ܒܬܽܘܠܽܘܬܶܗ<EOS>ܕܢܰܦܶܠ ܒܺܐܝܓܽܘܢܳܐ<EOS>ܡܳܐܐ ܫ̈ܢܺܝܢ<EOS>ܕܳܐܦ ܠܳܐ ܒܓܰܘ ܚܶܠܡܳܐ<EOS>ܐܰܪܦܝܶܗ ܒܥܶܠܕܰܪܶܗ<EOS>ܡܰܢܽܘ ܕܠܳܐ ܢܰܒܓܰܢ<EOS>ܐܶܢ ܡܶܬܛܰܠܰܡ ܗܳܢܳܐ<EOS>ܬܠܳܬܳܐ ܠܗܳܝ ܢܽܘܪܳܐ<EOS>ܙܟܰܐܽܘܗ̇ ܒܚܰܕ ܝܰܘܡܳܐ<EOS>ܘܗܳܢܳܐ ܙܟܼܳܐ ܟܽܠܝܽܘܡ<EOS>ܢܽܘܪܳܐ ܕܫܳܪܝܳܐ ܒܶܗ<EOS>ܕܥܰܕ ܕܳܥܟܳܐ ܕܶܠܩܰܬ<EOS>ܘܥܰܕ ܫܰܗܝܳܐ ܣܶܦܰܬ<EOS>ܛܽܘܒܰܘܗ̱ܝ ܠܡܰܢ ܕܰܨܗܺܝ<EOS>ܘܕܰܥܟܳܗ̇<EOS>ܢܽܘܪܳܐ ܐܶܢ ܗܽܘ ܕܣܶܦܰܬ<EOS>ܡܶܬܕܰܥܟܳܐ ܒܡܰܝ̈ܳܐ<EOS>ܘܗܳܕܶܐ ܐܶܢ ܗܽܘ ܕܕܶܥܟܰܬ<EOS>ܡܶܬܓܰܘܙܠܳܐ ܒܚܰܡܪܳܐ<EOS>ܐܶܢ ܕܶܝܢ ܒܛܺܝܠܽܘܬܶܗ<EOS>ܕܡܳܪܰܢ ܡܦܺܝܣܳܐ ܠܰܢ<EOS>ܕܰܐܣܝܶܗ ܠܒܰܪܢܳܫܳܐ<EOS>ܠܟܽܠܶܗ ܒܟܽܠ ܡܶܕܶܡ<EOS>ܐܰܥܡܕܶܗ ܒܪܽܘܚ ܩܽܘܕܫܳܐ<EOS>ܬܰܪܣܝܶܗ ܒܣܰܡ ܚ̈ܰܝܶܐ<EOS>ܟܡܳܐ ܟܰܝ ܣܢܳܐ ܡܰܐܢܺܝ<EOS>ܘܡܰܪܩܝܽܘܢ<EOS>ܘܰܥܘܺܝܪ ܒܰܪ ܕܰܝܨܳܢ<EOS>ܕܩܳܪܶܝܢ ܘܠܳܐ ܚܳܙܶܝܢ<EOS>ܕܟܽܠܶܗ ܨܠܰܡ ܐ̱ܢܳܫܳܐ<EOS>ܡܶܬܩܰܒܰܥ ܒܢܽܘܚܳܡܳܐ<EOS>ܐܶܢ ܓܶܝܪ ܐܳܦ ܐܶܕܢܳܐ<EOS>ܕܫܶܡܥܽܘܢ ܦܣܰܩ ܘܰܫܕܳܐ<EOS>ܪܳܡܳܐ ܪܟܶܢ ܫܰܩܠܳܗ̇<EOS>ܘܩܰܒܥܳܗ̇ ܕܠܳܐ ܬܺܐܒܰܕ<EOS>ܟܡܳܐ ܟܺܝܬ ܥܰܠ ܟܽܠܶܗ<EOS>ܡܥܰܩܶܒ ܒܢܽܘܚܳܡܳܐ<EOS>ܕܡܶܕܶܡ ܡܶܢ ܥܰܦܪܶܗ<EOS>ܠܳܐ ܢܦܽܘܫ<EOS>ܐܳܦ ܠܳܐ ܒܰܐܬܽܘܢܳܐ<EOS>ܛܥܳܬ ܡܢܳܬܳܐ ܕܪܺܝܫܳܐ<EOS>ܕܢܰܘܕܰܥ ܒܛܺܝܠܽܘܬܳܐ<EOS>ܕܥܳܒܶܕ ܒܢܽܘܚܳܡܳܐ<EOS>ܐܶܢ ܕܶܝܢ ܥܰܠ ܠܰܚܡܳܐ<EOS>ܦܩܰܕ ܗ̱ܘܳܐ ܘܶܐܬܠܰܩܰܛ<EOS>ܩܨܶܝ̈ܘܗ̱ܝ ܘܫܰܪ̈ܟܳܢܰܘܗ̱ܝ<EOS>ܚܰܦܶܛ ܘܶܐܬܟܰܢܰܫܘ̱<EOS>ܘܙܰܗܰܪ ܕܠܳܐ ܢܺܐܒܰܕ<EOS>ܡܶܢ ܒܽܘܪܟܬܶܗ ܡܶܕܶܡ<EOS>ܟܡܳܐ ܟܺܝܬ ܥܰܠ<EOS>ܦܰܓܪܳܐ ܦܩܺܝܕ ܠܶܗ<EOS>ܕܢܶܬܟܰܢܫܽܘܢ ܓܰܪ̈ܡܰܘܗ̱ܝ<EOS>ܘܢܶܬܠܰܚܡܽܘܢ ܕܶܒ̈ܩܰܘܗ̱ܝ<EOS>ܘܰܢܡܰܠܠܽܘܢ ܩ̈ܳܠܰܘܗ̱ܝ<EOS>ܫܽܘܒܚܳܐ ܕܰܡܩܺܝܡܳܢܶܗ<EOS>ܠܰܚܡܶܗ ܕܠܳܐ ܚܪܺܝܢ<EOS>ܣܳܗܶܕ ܠܢܽܘܚܳܡܰܢ<EOS>ܕܒܰܪܳܟ ܠܡܶܐܟܽܘܠܬܳܐ<EOS>ܟܡܳܐ ܟܺܝܬ ܠܐܳܟܽܘ̈ܠܶܐ<EOS>ܒܰܬܪ̈ܶܥܣܰܪ ܠܰܚܡܺܝ̈ܢ<EOS>ܕܰܒܪܺܝܟ ܘܰܐܣܓܺܝ ܗ̱ܘܳܐ<EOS>ܒܰܪܶܟ ܬܪ̈ܰܥܣܰܪܬܶܗ<EOS>ܘܰܐܣܓܝܳܗ̇<EOS>ܘܰܫܩܰܠ ܩܨܳܐ ܠܰܚܡܳܐ<EOS>ܐ̱ܚܪܺܢܳܐ ܐܺܝܚܺܝܕܳܝܳܐ<EOS>ܐ̱ܪܳܙܳܐ ܕܗܰܘ ܦܰܓܪܳܐ<EOS>ܝܺܚܺܝܕܳܐ ܕܡܶܢ ܡܰܪܝܰܡ<EOS>ܚܕܺܝ ܠܰܐܪܡܰܠܬܳܐ<EOS>ܕܰܐܚܺܝ ܠܚܰܒܺܝܒܶܗ̇<EOS>ܘܰܐܝܟ ܕܳܐܡܪܺܝܢ ܣ̈ܰܟܠܶܐ<EOS>ܕܦܰܓܪܰܐ ܗ̱ܘ ܕܡܶܢ ܒܺܝܫܳܐ<EOS>ܠܒܺܝܫܰܐ ܗ̱ܘ ܟܺܝܬ ܐܰܚܺܝ<EOS>ܘܚܰܕܺܝ ܠܣܳܛܳܢܳܐ<EOS>ܠܒܰܪܬܶܗ ܕܝܽܘܳܐܪܳܫ ܬܽܘܒ<EOS>ܕܰܐܚܝܶܗ̇<EOS>ܚܛܺܝܬܳܐ ܗܽܘ ܢܰܚܶܡ ܒܳܗ̇<EOS>ܘܕܶܐܡܰܪ ܕܕܰܡܟܳܐ ܗ̱ܘܳܬ<EOS>ܐܰܟܶܣ ܠܟܳܦܽܘܪ̈ܶܐ<EOS>ܕܬܽܘܒ ܡܶܬܬܥܺܝܪ ܦܰܓܪܰܢ<EOS>ܟܰܕ ܓܶܝܪ ܢܦܰܠ ܝܰܘܢܳܢ<EOS>ܘܰܛܒܰܥ ܒܓܰܘ ܝܰܡܳܐ<EOS>ܣܦܺܝ̈ܢܶܐ ܘܣ̈ܳܦܢܶܐ<EOS>ܟܽܠܗܽܘܢ ܦܣܰܩܘ̱ ܣܰܒܪܳܐ<EOS>ܕܰܐܝܢܰܘ ܚܰܣܺܝܢܳܐ<EOS>ܕܢܺܐܡܰܪ ܕܰܣܠܶܩ ܗ̱ܘܳܐ<EOS>ܘܰܐܝܢܰܘ ܚܰܟܺܝܡܳܐ<EOS>ܕܢܶܬܚܪܶܐ<EOS>ܥ̈ܳܛܠܳܢ ܘܥܳܣ̈ܩܳܢ ܗܘܰܝ<EOS>ܘܰܠܚܰܕ ܕܰܠܝ̈ܠܳܢ ܗܘܰܝ<EOS>ܠܝܰܡܳܐ ܪܡܶܙ ܘܰܫܠܺܝ<EOS>ܠܢܽܘܢܳܐ ܦܩܰܕ ܘܰܓܣܳܐ<EOS>ܙܰܪܥܳܐ ܒܓܰܘ ܥܰܦܪܶܗ<EOS>ܣܳܗܕܰܐ ܗ̱ܘ ܕܢܽܘܚܳܡܶܗ<EOS>ܕܳܐܦ ܒܳܗ̇ ܒܡܺܝܬܽܘܬܶܗ<EOS>ܢܽܘܚܳܡܬܶܗ ܡܰܟܪܶܙ<EOS>ܘܰܩܝܳܡܬܶܗ ܟܰܣܝܳܐ<EOS>ܒܓܰܘܳܗ̇ ܕܡܰܦܽܘܠܬܶܗ<EOS>ܒܡܶܛܪܰܐ ܗ̱ܘ ܡܶܬܢܰܚܰܡ<EOS>ܘܡܶܬܥܺܝܪ<EOS>ܟܡܳܐ ܟܺܝܬ ܒܢܽܘܚܳܡܳܐ<EOS>ܢܶܬܪܣܶܣ ܒܕܰܚܺܝܚܳܢ<EOS>ܛܰܠܳܐ ܕܒܶܗ ܐܳܕܳܡ<EOS>ܐܶܬܓܒܰܠ ܘܶܐܬܢܰܚܰܡ<EOS>ܐܶܢ ܕܶܝܢ ܐܳܦ ܩܰܡܨܳܐ<EOS>ܕܶܐܬܢܰܨܰܒ ܒܓܰܘ ܐܰܪܥܳܐ<EOS>ܘܰܐܝܟ ܕܥܰܠ ܦܣܳܩ ܣܰܒܪܳܐ<EOS>ܐܶܬܛܡܰܪ ܒܓܰܘ ܥܰܦܪܳܐ<EOS>ܥܽܘ̈ܒܶܐ ܒܐ̱ܪܳܙ ܩܰܒܪ̈ܶܐ<EOS>ܡܠܳܐ ܗ̱ܘܳܐ ܘܰܐܪܦܺܝ ܗ̱ܘܳܐ<EOS>ܒܗܼܶܬܘ̱ ܕܶܝܢ ܟܳܦܽܘܪ̈ܶܐ<EOS>ܕܠܳܐ ܕܡܘ<EOS>ܐܳܦ ܠܳܐ ܠܗܰܘ ܩܰܡܨܳܐ<EOS>ܕܚܰܦܺܝ ܛܡܰܪ ܝܰܠܕܶܗ<EOS>ܘܶܐܬܩܒܰܪ ܘܶܐܬܢܰܚܰܡ<EOS>ܠܙܰܒܢܶܗ ܒܦܽܘܩܕܳܢܳܐ<EOS>ܘܶܐܢ ܨܰܦܪܳܐ ܒ̈ܢܳܬܳܗ̇<EOS>ܫ̈ܠܰܕܶܐ ܕܠܳܐ ܙܰܘܥܳܐ<EOS>ܡܟܰܢܶܫ ܠܗܶܝܢ ܚܰܘܒܶܗ̇<EOS>ܡܚܰܒܶܒ ܠܗܶܝܢ ܓܶܦܳܗ̇<EOS>ܘܩܳܠܳܐ ܘܚܰܝܽܘܬܳܐ<EOS>ܛܰܒܥܳܐ ܒܡܺܝܬܽܘܬܳܗ̇<EOS>ܘܡܶܨܛܰܒܬܶܝܢ ܡܰܝ̈ܳܐ<EOS>ܒܟܽܠ ܕܶܡܘ̱<EOS>ܘܰܡܢܰܚܡܳܐ ܩܒܺܝܪ̈ܶܐ<EOS>ܡܶܢ ܓܰܘ ܫܰܪ̈ܩܳܬܳܐ<EOS>ܟܡܳܐ ܢܶܨܛܰܪܽܘܢ ܩܰܒܪ̈ܶܐ<EOS>ܒܩܳܠܳܐ ܡܢܰܚܶܡ ܟܽܠ<EOS>ܡܶܢܶܗ ܘܒܶܗ ܗܳܟܺܝܠ<EOS>ܕܙܰܪܥܳܐ ܕܐ̱ܢܳܫܽܘܬܳܐ<EOS>ܡܨܶܐ ܐ̱ܢܳܫ ܕܢܶܣܰܒ ܠܶܗ<EOS>ܕܡܰܘܬܳܐ ܕܢܽܘܚܳܡܶܗ<EOS>ܕܳܐܦ ܗܽܘ ܒܐ̱ܪܳܙ ܡܺܝ̈ܬܶܐ<EOS>ܡܶܬܢܰܛܰܪ ܒܓܰܘ ܟܰܪܣܳܐ<EOS>ܒܰܚ̈ܒܳܠܰܐ ܗ̱ܘ ܡܶܬܢܰܚܰܡ<EOS>ܘܡܶܬܥܺܝܪ<EOS>ܘܰܢܦܰܩ ܠܢܰܗܺܝܪܳܐ<EOS>ܠܓܰܘ ܥܳܠܡܳܐ ܐ̱ܚܪܺܢܳܐ<EOS>ܒܰܛܢܶܗ ܘܡܰܘܠܳܕܶܗ<EOS>ܥܳܪܒܺܝܢ ܒܢܽܘܚܳܡܶܗ<EOS>