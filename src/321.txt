ܝܘ ܒܰܪ ܩܳܠܶܗ<EOS>ܬܰܘ ܢܶܫܡܰܥ ܟܰܕ ܡܰܟܶܣ ܠܶܗ ܡܰܘܬܳܐ ܠܥܰܡܳܐ<EOS>ܕܡܶܢ ܡܰܘܬܳܐ ܩܰܫܝܳܐ ܗ̱ܝ ܚܰܪܒܶܗ ܕܰܠܘܳܬ ܟܺܐܢ̈ܶܐ<EOS>ܥܽܘܢܺܝܬܳܐ ܠܳܟ ܫܽܘܒܚܳܐ ܕܰܒܝܰܕ ܕܶܒܚܶܗ ܦܰܪܥܶܗ ܠܒܶܙܚܰܢ<EOS>ܘܡܰܘܬܶܗ ܗܳܘܶܐ ܚܠܳܦ ܟܽܠ ܡ̈ܰܘܬܺܝܢ ܕܰܢܢܰܚܶܡ ܟܽܘܠ<EOS>ܠܰܘ ܠܰܡ ܡܰܘܬܳܐ ܙܰܩܦܶܗ ܠܝܶܫܽܘܥ ܐܶܠܳܐ ܥܰܡܳܐ<EOS>ܟܡܳܐ ܗܳܟܺܝܠ ܣܳܢܶܐ ܥܰܡܳܐ ܕܳܐܦ ܡܶܢܝ̱ ܣܳܢܰܐ ܗ̱ܘ<EOS>ܒܓܽܘܒܳܐ ܫܕܰܐܘܗ̱ܝ ܠܶܐܪܰܡܝܳܐ ܗܰܘ ܕܣܰܝܢܳܐ<EOS>ܐܶܢܳܐ ܕܶܝܢ ܒܰܫܝܽܘܠ ܐܺܝܩܳܪܳܐ ܠܓܰܪ̈ܡܰܘܗ̱ܝ ܦܶܠܓܰܬ<EOS>ܠܰܢܒܽܘܬ ܒܟܺܐܦ̈ܶܐ ܦܥܰܘܗ̱ܝ ܐܰܝܟ ܕܰܠܟܰܠܒܳܐ<EOS>ܟܡܳܐ ܛܳܒ ܐܶܢܳܐ ܕܳܐܦ ܠܳܐ ܠܟܰܠܒܳܐ ܦܥܰܬ ܡܬܽܘܡ<EOS>ܠܰܒ̈ܢܰܝܗܶܝܢ ܒܟܰܦܢܳܐ ܐܶܟܰܠ ܗܘܺܝ ܥܶܒܪ̈ܳܝܳܬܳܐ<EOS>ܫܝܽܘܠ ܛܳܒܳܐ ܕܦܶܠܛܰܬ ܝܶܗܒܰܬ ܕܠܳܐ ܥܽܘܣܩܳܐ<EOS>ܠܰܐܪܡܰܠܬܳܐ ܒܪܳܗ̇ ܝܶܗ̇ܒܰܬ ܠܳܗ̇ ܒܝܰܕ ܐܶܠܺܝܳܐ<EOS>ܠܫܺܝܠܽܘܡܺܝܬܳܐ ܚܰܒܺܝܒܳܗ̇ ܒܝܰܕ ܐܶܠܺܝܫܰܥ<EOS>ܥܶܒܪ̈ܳܝܳܬܳܐ ܝ̈ܰܥܢܳܬܳܐ ܐܶܟܰܠ ܠܰܒ̈ܢܰܝܗܶܝܢ<EOS>ܫܝܽܘܠ ܝܶܗܒܰܬ ܡܺܝ̈ܬܶܐ ܘܝܶܠܦܰܬ ܨܰܘܡܳܐ ܢܰܟܦܳܐ<EOS>ܠܳܐ ܗ̱ܘܳܐ ܫܝܽܘܠ ܐܺܝܬܶܝܗ̇ ܫܝܽܘܠ ܐܶܠܳܐ ܕܡܰܘܬܳܐ<EOS>ܐܺܝܙܒܶܠ ܗܳܝ ܫܝܽܘܠ ܕܰܫܪܳܪܳܐ ܕܟܺܐܢ̈ܶܐ ܒܶܠܥܰܬ<EOS>ܠܰܒ̈ܢܰܝ ܢܒܺܝ̈ܶܐ ܘܰܢܒܺܝ̈ܶܐ ܚܶܪܒܰܬ ܘܰܫܕܳܬ<EOS>ܠܰܫܡܰܝܳܐ ܥܪܰܩ ܐܶܠܺܝܳܐ ܡܶܢ ܦܰܩܪܽܘܬܶܗ̇<EOS>ܟܡܳܐ ܡܰܘ̈ܬܶܝܢ ܚܠܳܦ ܚܰܕ ܡܰܘܬܳܐ ܐܺܝܬ ܗ̱ܘܳܐ ܒܥܰܡܳܐ<EOS>ܘܰܟܡܳܐ ܫܝܽܘܠ ܒܚܶܠܦܳܐ ܕܰܚܕܳܐ ܐܺܝܬ ܗܘܰܝ ܬܰܡܳܢ<EOS>ܫܳܡܪܺܝܢ ܘܺܐܝܙܪܳܥܶܝܠ ܒܰܪܬܳܗ̇ ܒܶܝܬ ܐܺܝܣܪܳܝܶܠ<EOS>ܘܨܶܗܝܽܘܢ ܘܐܽܘܪܫܠܶܡ ܚܬܳܗ̇ ܒܶܝܬ ܝܺܗܽܘܕܳܐ<EOS>ܠܰܢܒܺܝ̈ܶܐ ܘܟܺܐܢ̈ܶܐ ܕܒܺܝܗܽܘܕ ܘܒܶܐܝܣܪܳܝܶܠ<EOS>ܒܗܳܠܶܝܢ ܬܰܪ̈ܬܶܝܢ ܗ̈ܘܳܬܳܐ ܚܢܰܩܘ̱ ܐܶܢܽܘܢ<EOS>ܠܡܳܢܳܐ ܗܳܟܺܝܠ ܣܰܢܝܳܐ ܫܝܽܘܠ ܗܺܝ ܒܰܠܚܽܘܕܶܝܗ̇<EOS>ܟܰܕ ܐܺܝܬ ܗܽܘ ܣܰܓܺܝ̈ܳܐܬܳܐ ܕܣܳܢܶܝܢ ܡܶܢܳܗ̇<EOS>ܡ̈ܝܬܝܗܘܢ ܕܺܝܗ̈ܽܘܕܳܝܶܐ ܠܺܝ ܛܳܒ ܣܳܢܶܝܢ<EOS>ܢܕܺܝ̈ܕܺܝܢ ܠܺܝ ܐܳܦ ܓܰܪ̈ܡܰܝܗܽܘܢ ܒܓܰܘܳܗ̇ ܕܰܫܝܽܘܠ<EOS>ܐܶܠܽܘ ܟܰܝ ܐܺܝܬ ܗ̱ܘܳܐ ܦܽܘܪܣܳܐ ܕܰܐܓܺܝܠ ܐܶܢܽܘܢ<EOS>ܠܓܰܪ̈ܡܰܝܗܽܘܢ ܡܶܢܳܗ̇ ܕܰܫܝܽܘܠ ܡܰܣܪܶܝܢ ܠܳܗ̇ ܓܶܝܪ<EOS>ܒܪܽܘܚܳܐ ܕܩܽܘܕܫܳܐ ܬܳܡܰܗ ܐ̱ܢܳܐ ܕܰܟܡܳܐ ܥܶܡܪܰܬ<EOS>ܒܓܰܘ ܥܰܡܳܐ ܕܰܙܦܰܪ ܪܺܝܚܶܗ ܐܰܝܟ ܕܽܘܒܳܪܶܗ<EOS>ܒܨ̈ܰܠܶܐ ܘܬܽܘܡܰܐ ܟܳܪ̈ܽܘܙܶܐ ܕܥܰܒ̈ܕܰܝܗܽܘܢ<EOS>ܐܰܝܟ ܡܶܐܟܽܘܠܬܶܗ ܬܰܪܥܺܝܬܶܗ ܕܥܰܡܳܐ ܨܰܚܢܳܐ<EOS>ܒܒܳܥܽܘܬܳܐ ܕܟܽܠ ܡܰܢ ܕܰܩܥܶܕ ܘܰܣܓܶܕ ܠܰܐܒܽܘܟ<EOS>ܐܶܬܪܰܚܰܡ ܥܰܠ ܣܳܓܽܘܕܳܟ ܕܰܛܠܶܡ ܚܽܘܒܳܟ<EOS>ܡܶܢ ܥܶܒܪ̈ܳܝܶܐ ܘܳܐܪ̈ܳܡܳܝܶܐ ܐܳܦ ܡܶܢ ܥܺܝܪ̈ܶܐ<EOS>ܠܳܟ ܫܽܘܒܚܳܐ ܘܒܺܐܝܕܳܟ ܠܰܐܒܽܘܟ ܐܳܦ ܬܶܫܒܽܘܚܬܳܐ<EOS>ܚܠܳܦ ܕܰܗܘܺܝܬ ܦܽܘܡܳܐ ܠܡܰܘܬܳܐ ܕܰܕܠܳܐ ܦܽܘܡܰܐ ܗ̱ܘ<EOS>ܒܪܳܐ ܕܟܽܠܶܗ ܦܽܘܡ̈ܶܐ ܗܽܘ ܢܶܐܚܽܘܕ ܐܰܒܽܘܬܝ̱ ܠܰܐܒܽܘܗ̱ܝ<EOS>