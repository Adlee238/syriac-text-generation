ܥܲܠ ܩܘܼܕܵܫܥܹܕܿܬܵܐ<EOS>ܡܐܡܪܐ ܕܬܠܬܝܢ ܘܬܠܬܐ<EOS>ܬܘܼܒܼ ܥܲܠ ܩܘܼܕܵܫܥܹܕܿܬܵܐ<EOS>ܥܘܼܢܵܝܵܐ<EOS>ܥܹܕܲܬܼ ܥܲܡܡܡܹ̈ܐ ܣܓܼܘܿܕܼܝܼ ܠܹܗ ܠܲܡܫܝܼܚܵܐ ܕܢܲܨܒܹܿܟܼܝ ܒܐܲܪܥܵܐ<EOS>ܘܟܲܬܼܒܹܿܟܼܝ ܒܲܫܡܲܝܵܐ ܐܲܚܲܝ̈<EOS>ܚܠܘܿܠܵܐ ܪܲܒܵܐ ܥܒ݂ܲܕܼ ܠܵܗ̇ ܠܥܹܕܿܬܹܿܗ ܒܲܪ ܐܲܠܵܗܵܐ<EOS>ܘܥܲܡܡܹ̈ܐ ܟܠܗܘܿܢ ܙܲܡܸܢ ܘܲܩ̣ܪܵܐ ܠܝܘܿܡ ܡܸܫܬܿܘܼܬܼܵܗ̇<EOS>ܒܲܪ̄ܬܼ ܚܸܫܘܿܟܹ̈ܐ ܡ̣ܟܲܪ ܠܹܗ ܫܸܡܫܵܐ ܕܙܲܝܼܩܘܼܬܼܵܐ<EOS>ܘܲܙܠܲܚ ܒܐܲܦܹ̈ܝܗ̇ ܫܘܼܦܪܹܗ ܦܲܐܝܵܐ ܘܢܘܼܗܪܵܐ ܠܸܒܲܫܲܬ̤<EOS>ܠܒܲܪ̄ܬܼ ܡܸܣܟܹܿܢܹ̈ܐ ܪܚܸܡ݂ ܥܲܬܿܝܼܪܵܐ ܕܠܵܐ ܡܸܬܼܡܲܣܟܲܢ<EOS>ܘܥܘܼܬܼܪܹܗ ܪܲܒܵܐ ܐܲܓܼܥܸܠ ܒܐܝܼܕܹ̈ܝܗ̇ ܕܒܹܗ ܬܸܬܼܪܲܡܪܲܡ<EOS>ܚܲܬܼܢܵܐ ܡܫܝܼܚܵܐ ܒܚܘܼܒܹܿܗ ܪܲܒܵܐ ܐܲܪܟܸܿܢ ܪܵܘܡܹܗ<EOS>ܘܲܠܡܵܝܘܿܬܹ̈ܐ ܨܒܼܵܐ ܘܐܸܬܼܚܲܬܲܢ ܘܪܲܡܪܸܡ ܐܸܢܘܿܢ<EOS>ܡ̇ܪܵܐ ܕܪܵܡ̇ܐ ܐܲܪܟܸܿܢ ܪܵܘܡܹܗ ܨܹܝܕܼ ܬܲܚܬܵܝܹ̈ܐ<EOS>ܘܲܗܘ̤ܵܐ ܚܲܬܼܢܵܐ ܠܥܲܡܡܹ̈ܐ ܛܲܡ̈ܠܹܐ ܘܩܲܕܹܿܫ ܐܸܢܘܿܢ<EOS>ܥܹܕܲܬܼ ܥܲܡܡܹ̈ܐ ܡ̣ܟܲܪ ܠܹܗ ܚܲܬܼܢܵܐ ܒܲܪ ܥܸܠܵܝܵܐ<EOS>ܘܚܲܠ̣ܛܵܗ̇ ܒܚܘܼܒܹܿܗ ܘܐܲܪܝܼܡ ܪܹܫܵܗ̇ ܒܹܝܬܼ ܣܵܩܘܿܪܹ̈ܝܗ̇<EOS>ܚܕܼܵܐ ܓܼܠܘܵܝܵܬܵܐ ܫܒܼܝܼܩܬܬܵܐ ܫܚܝܼܩܬܵܐ ܘܲܡܫܲܦܲܠܬܵܐ<EOS>ܗܘ̤ܵܬܼ ܒܲܪ̄ܬܼ ܢܸܩܦܵܐ ܠܲܒܼܪܹܗ ܕܪܵܡ̇ܐ ܫܪܸܐ ܒܲܡܪ̈ܵܘܡܹܐ<EOS>ܚܕܼܵܐ ܚܸܫܘܿܟܼܬܵܐ ܥܛܝܼܦܲܬܼ ܚܸܫܟܵܐ ܕܕܸܚܠܲܬܼ ܫܹܐܕܹ̈ܐ<EOS>ܪܲܚ̣ܡܵܗ̇ ܢܘܼܗܪܵܐ ܘܲܩܪ̣ܵܗ̇ ܨܹܐܕܼܵܘܗܝ ܘܲܡ̣ܠܵܗ̇ ܢܘܼܗܪܵܐ<EOS>ܠܲܡܒܲܕܿܪܬܵܐ ܘܠܦܵܗܝܼܬܼܵܐ ܕܒܲܣܪ̈ܝܼܩܵܬܼܵܐ<EOS>ܩܪ̣ܵܐ ܗ̄ܘ̣ܵܐ ܘܟܲܢܸܫ ܒܲܪ ܐܲܠܵܗܵܐ ܘܥܲܒܼ݂ܕܼܵܗ̇ ܕܝܼܠܹܗ<EOS>ܠܗܵܝ̇ ܛܵܥܝܼܬܼܵܐ ܒܲܪ̄ܬܼ ܢܘܼܟܼܪ̈ܵܝܹܐ ܪܚܸܡ ܪܵܚܹ̇ܡ ܟܠ<EOS>ܘܟܲܢܫܵܗ̇ ܨܹܐܕܼܵܘܗܝ ܘܲܙܪܲܥ ܒܐܸܕܼܢܹ̈ܝܗ̇ ܝܘܼܠܦܵܢ ܚܲܝܹ̈ܐ<EOS>ܠܗܵܝ̇ ܐܲܒܿܝܼܕܿܬܵܐ ܕܐܲܒܿܝܼܕܼܵܐ ܗ̄ܘ̣ܵܬܼ ܒܚܲܝܠܹ̈ܐ ܕܛܘܼܥܝܲܝ<EOS>ܒܥ̣ܵܗ̇ ܡܸܫܟܲܚ ܟܠ ܘܲܕܼܒܲܪ ܐܲܥܠܵܗ̇ ܠܲܛܝܵܪ ܚܲܝܹ̈ܐ<EOS>ܠܲܡܦܲܪܣܵܝܬܵܐ ܘܠܲܡܨܲܥܲܪܬܵܐ ܡ̣ܟܲܪ ܝܲܩܝܼܪܵܐ<EOS>ܘܢܲܟܿܦܵܗ̇ ܒܙܝܼܘܹܗ ܘܟܲܣܝܼ ܨܲܥܪܵܗ̇ ܒܐܸܣܛܲܠ ܫܘܼܒܼܚܹܗ<EOS>ܠܚܲܒܼܪܲܬܼ ܫܹܐܕܹ̈ܐ ܘܐܲܡܬܼܵܐ ܕܕܲܝܘܹ̈ܐ ܓܒܼܵܐ ܩܲܕܿܝܼܫܵܐ<EOS>ܘܙܲܠܚܵܗ̇ ܒܚܘܼܒܹܿܗ ܘܐܲܫܝܼܓܼ ܡܸܢܵܗ̇ ܥܵܘ̣ܠܵܗ̇ ܪܲܒܵܐ<EOS>ܚܙܵܗ̇ ܕܐܘܼܟܵܡܵܐ ܘܚܸܠܵܐ ܛܥܝܼܢܵܐ ܘܲܣܢܸܐ ܚܸܙܘܵܗ̇<EOS>ܘܐܲܚܬܼܵܗܗ̇ ܠܡܲܝ̈ܵܐ ܘܚܲܠܸܠ ܡܲܪ̣ܩܵܗ̇ ܡ̣ܢ ܨܵܐܘܼܬܼܵܗ̇<EOS>ܚܕܼܵܐ ܡܲܣܚܘܼܬܼܵܐ ܕܡܲܠܝܵܐ ܚܲܝܹ̈ܐ ܐܲܬܼܩܸܢ ܗ̄ܘ̣ܵܐ ܠܵܗ̇<EOS>ܘܐܲܫܝܼܓܼ ܚܲܠܠܵܗ̇ ܘܲܡ̣ܪܲܩ ܐܲܦܹܝ̈ܗ̇ ܡ̣ܢ ܣܲܢ̈ܝܵܬܼܵܐ<EOS>ܒܡܲܝ̈ܵܐ ܚܲܝܹ̈ܐ ܐܲܫܝܼܓܼ ܨܵܐܬܼܵܗ̇ ܕܲܡܟܲܬܲܡܬܵܐ<EOS>ܘܡܸܫܚܵܐ ܕܩܘܼܕܼܫܵܐ ܢܣ݂ܲܟ ܥܲܠ ܪܹܫܵܗ̇ ܘܐܲܦܨܲܚ ܐܲܦܹ̈ܝܗ̇<EOS>ܒܡܸܫܚܵܐ ܘܡܲܝܵ̈ܐ ܐܲܫܝܼܓܼ ܦܲܓܼܪܵܗ̇ ܘܕܲܟܿܝܼ ܢܲܦܫܵܗ̇<EOS>ܘܲܫܡܵܐ ܣܵܡ̣ ܠܵܗ̇ ܥܹܕܲܬܼ ܩܘܼܕܼܫܵܐ ܡܲܠܝܲܬܼ ܫܘܼܦܪܹ̈ܐ<EOS>ܐܲܫܠܲܚ ܡܸܢܵܗ̇ ܫܸܡ ܣܲܢܝܘܼܬܼܵܗ̇ ܥܲܡ ܣܘܼܪ̈ܚܵܢܹܝܗ̇<EOS>ܘܐܲܒܿܫܵܗ̇ ܫܘܼܦܪܵܐ ܘܥܹܕܿܬܵܐ ܓܒܼܝܼܬܼܵܐ ܣܵܡ̣ ܟܘܼܢܵܝܵܗ̇<EOS>ܒܲܫܡܵܐ ܦܲܐܝܵܐ ܕܣܵܡ̣ܘ ܠܵܗ̇ ܢܒܼܝܹ̈ܐ ܒܓܸܠܝܵܢܲܝ̈ܗܘܿܢ<EOS>ܒܹܗ ܗ̄ܘ̣ ܩܪ̣ܵܗ̇ ܗ̄ܘ̣ܵܐ ܚܲܬܼܢܵܐ ܫܒܼܝܼܚܵܐ ܒܝܘܿܡ ܡܲܣܚܘܼܬܼܵܗ̇<EOS>ܥܹܕܲܬܵܐ ܩܪ̣ܵܐܘܼܗ̇ ܢܒܼܝܼ̈ܐ ܕܪܘܼܚܵܐ ܒܦܸܬܼܓܼܵܡܲܝ̈ܗܘܿܢ<EOS>ܘܒܼܵܗ̇ ܗ̄ܘ̣ ܙܡܲܪܘ ܗ̄ܘ̣ܵܘ ܫܘܼܒܼܚܵܐ ܠܡܵܪܵ̄ܗ̇ ܡ̣ܢ ܟܠ ܥܲܡܡܹ̈ܐ<EOS>ܥܹܕܿܬܵܐ ܪܲܒܿܬܼܵܐ ܣܵܡ̣ܘ ܫܘܼܡܵܗܵܗ̇ ܢܒܼܝܼ̈ܐ ܟܹܐܢܹ̈ܐ<EOS>ܘܐܸܬܼܵܐ ܚܲܬܼܢܵܐ ܘܫܲܪܵܪ ܠܲܫܡܵܗ̇ ܒܡܲܥܡܘܿܕܼܝܼܬܼܵܐ<EOS>ܒܡܲܝܵ̈ܐ ܚܲܠܠܵܗ̇ ܒܡܸܫܚܵܐ ܪܲܫܡ̣ܵܗ̇ ܒܚܘܼܒܵܐ ܙܲܠܚܵܗ̇<EOS>ܘܐܸܣܛܲܠ ܢܘܼܗܪܵܐ ܫܩܲܠ̣ ܠܹܗ ܘܐܲܠܒܿܫܵܗ̇ ܩܲܕܿܝܼܫܵܐܝܼܬܼ<EOS>ܒܲܫܡܹܗ ܚܲܝܵܐ ܘܲܒܼܫܸܡ ܐܲܒܼܘܼܗܝ ܘܲܕܪܘܼܚܩܘܼܕܼܫܵܐ<EOS>ܚܲܬܼܡ̇ܗ̇ ܠܟܲܠܬܼܵܐ ܘܫܲܡܠܝܼ ܫܘܼܦܪܵܗ̇ ܪܘܼܚܵܢܵܝܵܐ<EOS>ܟܠܝܼܠܵܐ ܕܢܘܼܗܪܵܐ ܣܵܡ̣ ܥܲܠ ܪܹܫܵܗ̇ ܕܲܡܗܲܕܿܪܬܵܐ<EOS>ܘܦܲܓܼܪܹܗ ܩܨ݂ܵܐ ܠܵܗ̇ ܘܲܕܼܡܹܗ ܡ̣ܙܲܓܼ ܠܵܗ̇ ܘܚܲܕܿܝܼ ܠܸܒܵܗ̇<EOS>ܒܚܲܫܹܗ ܚܲܪܵܪܵܗ̇ ܒܩܸܛܠܹܗ ܦܲܪ̣ܵܩܵܗ̇ ܒܡܵܘܬܹܿܗ ܙܲܒܼܢܵܗ̇<EOS>ܘܲܒܼܢܘܼܚܵܡܹܗ ܙܠܲܚ̣ ܠܵܗ̇ ܚܲܝܹ̈ܐ ܪ̈ܘܼܚܵܢܵܝܹܐ<EOS>ܓܢܘܿܢܵܐ ܩܛ݂ܲܪ ܠܵܗ̇ ܡ̣ܢ ܙܲܠܝܼܩܹ̈ܐ ܕܢܘܼܗܪܹܗ ܕܐܲܒܼܘܼܗܝ<EOS>ܘܥܵܠܡܹ̈ܐ ܘܕܼܵܪܹ̈ܐ ܩܪ̣ܵܐ ܠܲܚܠܘܿܠܵܗ̇ ܡܲܪܕܸܿܐ ܚܲܝܹ̈ܐ<EOS>ܥܹܕܿܬܵܐ ܟܲܠܬܼܵܗ̇ ܕܲܙܩܝܼܦܘܼܬܼܵܐ ܢܘܼܗܪܵܐ ܠܸܒܼܫܲܬ̤<EOS>ܘܡ̣ܢ ܙܲܠܝܼܩܹ̈ܝܗ̇ ܢܗ݂ܲܪܘ ܚܲܒܿܝܼܒܹ̈ܝܗ̇ ܒܢܲܝ̈ ܝܵܪܬܿܘܼܬܼܵܗ̇<EOS>ܚܘܼܒܹܿܗ ܕܚܲܬܼܢܵܐ ܠܵܐ ܡܸܬܼܡܲܥܲܠ ܡ̣ܢ ܡܲܠܵܠܹ̈ܐ<EOS>ܘܪ̈ܲܚܡܹܝܗ̇ ܕܟܲܠܬܼܵܐ ܠܵܐ ܡܸܬܼܪܲܫܡܝܼܢ ܒܲܟܼܬܼܝܼ̈ܒܼܵܬܼܵܐ<EOS>ܚܘܼܒܹܿܗ ܕܚܲܬܼܢܵܐ ܕܲܠܘܵܬܼ ܟܲܠܬܼܵܐ ܒܩܲܝܣܵܐ ܩܲܒܼ݂ܥܹܗ<EOS>ܘܪ̈ܲܚܡܹܝܗ̇ ܕܟܲܠܬܵܐ ܒܵܬܲܪ ܚܲܬܼܢܵܐ ܙܩܝܼܦܵܐ ܪ̈ܲܕܼܦܘܼܗ̇<EOS>ܐܲܝܢܵܘ ܚܲܬܼܢܵܐ ܕܡܸܛܠ ܟܲܠܬܼܵܐ ܙܩܝܼܦܵܐ ܣܲܝܒܲܪ<EOS>ܐܸܠܵܐ ܡܫܝܼܚܵܐ ܕܚܘܼܒܹܿܗ ܪܲܒܵܐ ܠܵܐ ܡܸܬܼܡܲܠܲܠ<EOS>ܘܐܲܝܕܵܐ ܗ̄ܝܼ ܟܲܠܬܼܵܐ ܕܪܸܚܡܲܬ̤ ܚܲܬܼܢܵܐ ܕܲܬܼܠܸܐ ܒܩܲܝܣܵܐ<EOS>ܐܸܠܵܐ ܥܹܕܲܬܵܐ ܕܪܵܡ ܗ̄ܘ̣ ܫܲܪܒܵܗ̇ ܡ̣ܢ ܡܲܠܵܠܹ݁̈ܐ<EOS>ܡܸܛܠ ܥܹܕܿܬܹܿܗ ܡ̣ܝܼܬܼ ܒܲܙܩܝܼܦܵܐ ܒܲܪ ܐܲܠܵܗܵܐ<EOS>ܘܡܸܛܠ ܡ̇ܘܬܹܿܗ ܪܚܸܡܬܹܗ ܥܹܕܿܬܵܐ ܘܠܹܗ ܐܸܬܼܢܲܩܦܲܬ̤<EOS>ܚܲܬܼܢܵܐ ܩܛܝܼܠܵܐ ܘܟܲܠܬܼܵܐ ܦܪܝܼܩܬܵܐ ܢܩܸܦܘ̣ ܠܲܚ̈ܕܵܕܹܐ<EOS>ܘܗܵܐ ܒܲܚܠܘܿܠܗܘܿܢ ܒܵܣܡ̇ܝܼܢ ܕܵܪܹ̈ܐ ܥܲܡ ܫܲܪ̈ܒܼܵܬܼܵܐ<EOS>ܒܪܵܘܡ̇ܐ ܪܵܡ̇ܐ ܣܵܡ̣ܵܗ̇ ܚܲܬܼܢܵܐ ܠܟܲܠܲܬܼ ܚܘܼܒܹܿܗ<EOS>ܘܚܵܘܝܼ ܫܘܿܦܪܵܗ̇ ܠܲܫܡܲܝܵܢܹ̈ܐ ܘܠܲܐܪ̈ܥܵܢܵܝܹܐ<EOS>ܙܲܡܸܢ ܕܵܪܹ̈ܐ ܩܪ̣ܵܐ ܫܲܪ̈ܒܼܵܬܼܵܐ ܠܲܚܠܘܿܠ ܚܲܝܹ̈ܐ<EOS>ܘܐܲܣܡܸܟ ܐܸܢܘܿܢ ܩܕܼܵܡ ܒܲܪ̄ܬܼ ܡܲܠܟܵܐ ܟܲܠܲܬܼ ܩܘܼܕܼܫܵܐ<EOS>ܢܒܼܝܼ̈ܐ ܟܹܐܢܹ̈ܐ ܫܠܝܼܚܹ̈ܐ ܙ̈ܗܲܝܵܐ ܟܵܗܢܹ̈ܐ ܘܡܲܠ̈ܟܹܿܐ<EOS>ܘܣܵܗ̈ܕܹܿܐ ܩܛܝܼܠܹ̈ܐ ܩܪ̣̱ܵܐ ܠܲܚܠܘܿܠܵܗ̇ ܕܥܹܕܲܬܼ ܩܘܼܕܼܫܵܐ<EOS>ܚܠܘܿܠܵܐ ܪܲܒܵܐ ܚܲܬܼܢܵܐ ܡܫܝܼܚܵܐ ܟܲܠܬܼܵܐ ܥܹܕܿܬܵܐ<EOS>ܣܡܝܼܪܹ̈ܐ ܫܠܝܼܚܹ̈ܐ ܢܒܼܝܹ̈ܐ ܘܣܵܗ̈ܕܹܿܐ ܟܘܼܡܪܹ̈ܐ ܘܡܲܠ̈ܟܹܿܐ<EOS>ܟܠܗܘܿܢ ܥܲܡܡܹ̈ܐ ܥܵܠܡܹ̈ܐ ܘܕܼܵܪܹ̈ܐ ܓܢܹܝܢ ܒܲܣܡܵܟܼܵܗ̇<EOS>ܘܒܼܵܣ̇ܡܝܼܢ ܟܠܗܘܿܢ ܒܦܲܓܼܪܹܗ ܘܲܕܼܡܹܗ ܕܚܲܬܼܢܵܐ ܡܝܼܚܵܐ<EOS>ܦܲܓܼܪܵܐ ܕܚܲܬܼܢܵܐ ܐܘܼܟܼܠܵܐ ܚܲܝܵܐ ܒܲܚܠܘܿܠ ܥܹܕܿܬܹܿܗ<EOS>ܘܲܕܼܡܹܗ ܫܸܩܝܵܐ ܪܘܼܚܵܢܵܝܵܐ ܒܹܝܬܼ ܡܸܫܬܿܘܼܬܹܗ<EOS>ܚܠܘܿܠܵܐ ܗ̄ܘ̣ ܪܲܒܵܐ ܕܲܣܡܝܼܟܼܝܼܢ ܒܹܗ ܥܵܠܡܹ̈ܐ ܟܠܗܘܿܢ<EOS>ܘܲܡܕܲܝܠܝܼܢ ܒܹܗ ܟܸܢܫܲܝ̈ ܪܵܘܡ̇ܐ ܠܲܡܫܲܡܵܫܘܼ<EOS>ܣܡܵܟܼܵܐ ܗ̄ܘ̣ ܚܲܝܵܐ ܕܚܲܝܹ̈ܐ ܪܵܕܹܝܢ ܒܲܝܢܵܬܼ ܣܸܕܼܪ̈ܵܘܗܝ<EOS>ܘܫܵܬܹܿܝܢ ܣܡܝܼܟܼܵܘ̈ܗܝ ܚܲܝܹ̈ܐ ܚܲܕܼܬܹ̈ܐ ܕܡܲܙܲܓܼ ܚܲܬܼܢܵܐ<EOS>ܙܡ̇ܪܵܐ ܕܪܘܼܚܵܐ ܗܵܐ ܪܵܡ ܩܵܠܹܗ ܒܲܚܠܘܿܠ ܚܲܝܹ̈ܐ<EOS>ܘܲܒܼܚܲܕܼܘܼܬܼܵܐ ܕܠܵܐ ܡܸܬܼܡܲܠܠܵܐ ܙܠܝܼܚ ܒܘܼܣܵܡܹܗ<EOS>ܫܘܼܦܪܹܗ ܕܚܲܬܼܢܵܐ ܙܵܡ̇ܪܝܼܢ ܣܡܝܼܟܹ̈ܐ ܕܠܵܐ ܣܲܒܼܥܘܼܬܼܵܐ<EOS>ܘܲܡܙܲܚܝܼܢ ܠܹܗ ܠܲܟܼܠܝܼܠ ܩܘܼܕܼܫܵܐ ܒܗܘܼܠܵܠܲܝ̈ܗܘܿܢ<EOS>ܚܠܝܼܛܝܼܢ ܩܵܠܹ̈ܐ ܕܲܒܼܢܲܝ̈ ܐ̄ܢܵܫܵܐ ܘܲܕܼܡܲܠܲܐܟܹ̈ܐ<EOS>ܘܲܡܠܸܐ ܒܲܝܬܵܐ ܕܒܹܝܬܼ ܡܸܫܬܿܘܼܬܼܵܐ ܙܡ̇ܪ̈ܲܝ ܪܘܼܚܵܐ<EOS>ܪܹܫ ܙܲܡ̇ܪܹ̈ܐ ܕܵܘܝܼܕܼ ܡܲܠܟܵܐ ܛܥܝܼܢ ܩܝܼܬܼܵܪܹܗ<EOS>ܘܢܵܩܹ̇ܿܫ ܙܡܲ݁ܪ ܛܘܼܒܲܝ̈ ܥܹܕܿܬܵܐ ܘܫܘܼܦܵܪ ܚܲܬܼܢܵܐ<EOS>ܚܲܬܼܢܵܐ ܡܫܝܼܚܵܐ ܘܟܲܠܬܼܵܐ ܥܹܕܿܬܵܐ ܥܲܠ ܣܸܦ̈ܘܵܬܹܗ<EOS>ܘܗܵܐ ܒܲܙܡ̇ܪܹܗ ܣܡܝܼܪܹ̈ܐ ܒܵܣܹ̇ܿܡܝܼܢ ܪܘܼܚܵܢܵܐܝܼܬܼ<EOS>ܫܡܲܥܝ ܐܘܿ ܥܹܕܿܬܵܐ ܟܲܠܲܬܼ ܢܘܼܗܪܵܐ ܐܸܡܼܲ ܕܵܘܝܼܕܼ<EOS>ܘܐܸܫܬܲܥܸܐ ܠܹܟܼܝ ܫܘܼܦܪܹܗ ܕܚܲܬܼܢܵܐ ܕܪܵܚܹ̇ܡ ܠܸܒܹܿܟܼܝ<EOS>ܫܲܦܝܼܪ ܒܚܸܙܙܹܗ ܡ̣ܢ ܒܢܲܝ̈ܢܵܫܵܐ ܡܫܝܼܚܵܐ ܚܲܬܼܢܵܐ<EOS>ܘܪ̈ܲܚܡܹܐ ܢܣܝܼܟܼܝܼܢ ܥܲܠ ܣܸܦ̈ܘܬܹܗ ܩܲܕܿܝܼ̈ܫܵܬܼܵܐ<EOS>ܒܪܝܼܟ ܗ̄ܘ̣ ܠܥܵܠܲܡ ܕܗܸܕܼܪܹܗ ܘܫܘܼܒܼܚܹܗ ܙܟܼܵܐ ܠܲܛܪ̈ܘܼܢܹܐ<EOS>ܫܢܝܼܢܝܼܢ ܓܹܐܪ̈ܵܘܗܝ ܘܠܲܒܼܥܸܠܕܿܒܼܵܒܼܵܘ̈ܗܝ ܩܛ݂ܲܠ ܒܲܙܩܝܼܦܹܗ<EOS>ܚܛܝܼܬܼܵܐ ܘܡ̇ܘܬܵܐ ܘܐܵܦ ܣܵܛܵܢܵܐ ܒܡܵܘܬܹܿܗ ܐܲܪܡܝܼ<EOS>ܘܲܒܼܙܵܟܼܘܼܬܼܵܐ ܦܢ̣ܵܐ ܡ̣ܢ ܩܪܵܒܼܵܐ ܘܪܵܡ̇ܐ ܩܸܫܬܹܿܗ<EOS>ܟܘܼܪܣܝܹܗ ܡܲܬܼܩܲܢ ܡ̣ܢ ܝܲܡܝܼܢܵܐ ܕܐܲܒܼܘܼܗܝ ܪܵܡ̇ܐ<EOS>ܘܙܲܕܿܝܼܩܘܼܬܼܵܐ ܥܛܝܼܦ ܫܘܼܠܛܵܢܹܗ ܘܠܵܐ ܡܸܫܬܲܚܠܲܦ<EOS>ܒܡܸܫܚܵܐ ܛܵܒܼܵܐ ܕܐܲܠܵܗܘܼܬܹܗ ܡ̣ܫܲܚ ܐ̄ܢܵܫܘܼܬܹܗ<EOS>ܘܲܒܼܚܲܕܼܘܼܬܼܵܐ ܙܲܠܚܹܗ ܠܦܲܓܼܪܹܗ ܡܲܪܕܸܿܐ ܚܲܝܹ̈ܐ<EOS>ܒܒܸܣܡܵܐ ܛܵܒܼܵܐ ܡܒܲܣܡܝܼܢ ܠܒܼܘܼܫܹ̈ܐ ܕܦܲܓܼܪܵܢܘܼܬܹܗ<EOS>ܘܡ̣ܢ ܝܲܡܝܼܢܵܐ ܕܐܲܒܼܘܼܗܝ ܟܲܣܝܵܐ ܫܪܸܐ ܒܲܡܪ̈ܵܘܡܹܐ<EOS>ܡ̇ܪܝ ܗ̄ܘ̣ ܚܲܬܼܢܵܐ ܘܡ̇ܪܝܵܐ ܐܸܡ݂ܲܪ ܕܬܸܒܼ ܡ̣ܢ ܝܲܡܝܼܢܝܼ<EOS>ܥܕܲܡ̇ܐ ܕܐܹܣܝܼܡ ܟܠܗܘܿܢ ܣܵܢܐܲܝ̈ܟ ܟܘܼܒܼܫܵܐ ܠܪܸ̈ܓܼܠܲܝܟ<EOS>ܗܘ̤ܝܘܼ ܟܘܼܡܪܵܐ ܘܕܸܒܼܚܵܐ ܚܲܝܵܐ ܡܚܲܣܸܐ ܚܵܘ̈ܒܹܿܐ<EOS>ܘܠܵܐ ܡܸܫܬܿܚܠܲܦ ܡ̣ܢ ܟܘܼܡܪܘܼܬܹܗ ܘܡ̣ܢ ܟܵܗܢܘܼܬܹܗ<EOS>ܒܗܸܕܼܪ̈ܲܝ ܩܘܼܕܼܫܵܐ ܝ̄ܠܝܼܕܼ ܡ̣ܢ ܐܲܒܼܘܼܗܝ ܠܥܸܠ ܡ̣ܢ ܙܲܒܼܢܹ̈ܐ<EOS>ܘܲܒܼܐ̄ܢܵܫܘܼܬܹܗ ܝ̄ܠܝܼܕܼ ܡ̣ܢ ܡܲܪܝܲܡ ܩܲܕܿܝܼܫܵܐܝܼܬܼ<EOS>ܟܠܗܘܿܢ ܡܲܠ̈ܟܹܿܐ ܠܹܗܘ̣ ܣܵܓܼ̇ܕܿܝܼܢ ܒܩܘܼܪ̈ܒܵܢܲܝܗܘܿܢ<EOS>ܘܥܲܡܡܹ̈ܐ ܟܠܗܘܿܢ ܠܹܗܘ̣ ܦܵܠ̇ܚܝܼܢ ܥܲܒܼܕܿܘܼܬܼ ܥܵܠܲܡ<EOS>ܠܥܵܠܲܡ ܩܲܝܵܡ ܫܡܹܗ ܩܲܕܿܝܼܫܵܐ ܥܲܡ ܫܘܼܠܛܵܢܹܗ<EOS>ܘܲܩܕܵܡ ܫܸܡܫܵܐ ܫܡܹܗ ܐܝܼܬܼܵܘܗܝ ܗ̄ܘ̣ܵܐ ܘܠܵܐ ܡܸܫܬܲܚܠܲܦ<EOS>ܒܹܗ ܡܸܬܼܒܲܪܟܼܝܼܢ ܟܠܗܘܿܢ ܥܲܡܡܹ̈ܐ ܘܲܡܫܲܒܿܚܝܼܢ ܠܹܗ<EOS>ܕܡܸܢܗܘܿܢ ܐܝܼܬܹܝܗ̇ ܥܹܕܿܬܼ ܩܘܼܕܼܫܵܐ ܟܲܠܲܬܼ ܢܘܼܗܪܵܐ<EOS>ܬܡ݂ܲܗ ܠܹܗ ܕܵܘܝܼܕܼ ܒܫܘܼܦܪܹܗ ܕܚܲܬܼܢܵܐ ܕܠܵܐ ܡܸܬܼܡܲܠܲܠ<EOS>ܘܫܲܪܝܼ ܙܵܡܲ݁ܪ ܫܘܼܒܼܚܹܗ ܪܵܡ̇ܐ ܥܲܡ ܝܲܠܘܼܕܹ̈ܐ<EOS>ܚܙ̣ܵܝܗܝ ܥܲܠ ܐܲܪܥܵܐ ܕܲܠܒܸ݂ܫ ܦܲܓܼܪܲܢ ܘܐܸܬܿܕܲܡܲܪ ܒܹܗ<EOS>ܘܫܲܪܝܼ ܩܵܥܹ̇ܐ ܘܡܲܟܼܪܸܙ ܫܘܼܒܼܚܹܗ ܥܲܡ ܘܫܼܠܛܵܢܹܗ<EOS>ܘܡ̇ܪܝܵܐ ܡ̇ܪܲܐ ܡ̇ܐ ܡܫܲܒܲܚ ܫܡܵܟ ܒܟܼܠܵܗ̇ ܐܲܪܥܵܐ<EOS>ܕܗܵܐ ܒܲܫܡܲܝܵܐ ܫܘܼܒܼܚܵܟ ܪܵܥܹ̇ܡ ܡ̣ܢ ܥܸܠܲܝܹ̈ܐ<EOS>ܗܵܠܹܝܢ ܩܵܠܹ̈ܐ ܕܲܡܠܹܝܢ ܬܲܗܪܵܐ ܙܡܲܪ̣ ܠܵܗ̇ ܕܵܘܝܼܕܼ<EOS>ܠܥܹܕܲܬܼ ܩܘܼܕܼܫܵܐ ܡܟܼܝܼܪܬܹܿܗ ܕܫܸܡܫܵܐ ܕܙܲܕܿܝܼܩܘܼܬܼܵܐ<EOS>ܫܘܼܦܪ̈ܵܘܗܝ ܕܚܲܬܼܢܵܐ ܡ̣ܠܵܐ ܡܲܫܡܲܥܬܼܵܗ̇ ܕܟܲܠܲܬܼ ܢܘܼܗܪܵܐ<EOS>ܘܢܘܼܪܵܐ ܕܚܘܿܒܹܿܗ ܐܲܕܼܠܸܩ ܓܵܘܙܲܠ ܒܓܼܵܘ ܪܸܥܝܵܢܵܗ̇<EOS>ܩܵܡ̣ ܐܹܫܲܥܝܵܐ ܘܫܲܪܝܼ ܩܵܥܹ̇ܐ ܒܲܚܠܘܿܠ ܚܲܝܹ̈ܐ<EOS>ܕܥܲܡܲܢܘܼܐܹܝܠ ܐܝܼܬܼܵܘܗܝ ܚܲܬܼܢܵܐ ܕܥܹܕܿܬܵܐ ܪܸܚܡܲܬ̤<EOS>ܠܥܸܠ ܡ̣ܢ ܛܲܟܼܣܵܐ ܒܬܼܘܼܠܬܵܐ ܝ̄ܠܸܕܼܬܹܗ ܕܠܵܐ ܙܘܼܘܵܓܼܵܐ<EOS>ܘܗܘ̤ܝܘܼ ܡ̇ܪܵܐ ܓܲܢ̄ܒܵܪ ܚܲܝܠܵܐ ܕܠܵܐ ܡܸܫܬܲܚܠܲܦ<EOS>ܫܠܵܡܵܐ ܘܫܲܝܢܵܐ ܛܥܝܼܢ ܫܘܼܠܛܵܢܹܗ ܠܥܲܡܡܹ̈ܐ ܟܠܗܘܼܢ<EOS>ܘܠܵܐ ܐܝܼܬܼ ܣܵܟܼܵܐ ܠܫܲܝܢܹܗ ܪܲܒܵܐ ܘܲܠܡܲܠܟܿܘܼܬܹܗ<EOS>ܝܲܥܩܘܿܒܼ ܣܵܒܼܵܐ ܝܲܗ̣̄ܒܼ ܒܲܪ̄ܬܼ ܩܵܠܵܐ ܒܓܼܵܘ ܒܘܼܣܵܡܵܐ<EOS>ܕܗܵܢܵܘ̇ ܚܲܬܼܢܵܐ ܕܠܹܗܘ̣ ܣܲܟܿܝܼܘ ܟܠܗܘܿܢ ܟܹܐܢܹ̈ܐ<EOS>ܗܵܢܵܘ̇ ܕܐܼܬܼܵܐ ܘܒܲܛܸܠ ܢܒܼܝܹ̈ܐ ܘܡܲܠܟܲܝ̈ ܥܲܡܵܐ<EOS>ܗܵܢܵܘ̇ ܚܲܬܼܢܵܐ ܕܚܲܫ̣ ܒܲܙܩܝܼܦܵܐ ܡܸܛܠ ܥܹܕܿܬܹܿܗ<EOS>ܘܒܲܕܼܡܹܗ ܚܲܣܝܵܐ ܚܲܠܸܠ ܐܸܣܛܠܵܐ ܕܦܲܓܼܪܵܢܘܼܬܹܗ<EOS>ܗܵܢܵܘ̇ ܚܲܬܼܢܵܐ ܕܛܵܒܼ ܡ̣ܢ ܚܲܠܒܼܵܐ ܚܵܘܲܪ ܫܸܢܵܘ̈ܗܝ<EOS>ܘܡܲܦܪܲܓܼ ܟܠܹܗ ܒܫܘܼܒܼܚܵܐ ܕܲܠܒܸܫ̣ ܡ̣ܢ ܢܘܼܚܵܡܵܐ<EOS>ܢܒܼܝܹ̈ܐ ܟܠܗܘܿܢ ܪ̈ܲܒܲܝ ܒܵܬܹ̈ܐ ܩܵܡ̣ܘ ܒܲܙܡ̇ܪܗܘܿܢ<EOS>ܘܫܘܼܦܪ̈ܵܘܗܝ ܕܚܲܬܼܢܵܐ ܡ̣ܠܵܐ ܡܲܫܡܲܥܬܼܵܗ̇ ܕܟܲܠܲܬܼ ܢܘܼܗܪܵܐ<EOS>ܚܲܕܼ ܩܵܥܹ̇ܐ ܗ̄ܘ̣ܵܐ ܕܗܵܐ ܠܲܡ ܢܵܦܹ̇ܿܩ ܡ̣ܢ ܐܵܦܲܪܬܼܵܐ<EOS>ܕܪܵܥܹ̇ܐ ܠܥܲܡܵܐ ܘܦܵܪܹܩ ܥܲܡܡܹ̈ܐ ܘܥܲܠ ܟܠ ܡܲܡܠܸܟ<EOS>ܐ̄ܚܪ݂ܢܵܐ ܡܲܙܥܸܩ ܕܐܵܬܹ̈ܐ ܡܫܝܼܚܵܐ ܘܡ̇ܘܬܵܐ ܣܵܒܹ̇ܠ<EOS>ܘܥܵܩܲ̇ܪ ܨܸܗܝܘܿܢ ܘܥܹܕܲܬܵܐ ܒܵܢܹ̇ܐ ܒܲܙܩܝܼܦܘܼܬܹܗ<EOS>ܐ̄ܚܪܹܢܵܐ ܙܵܡܲ݁ܪ ܕܩܘܼܡܝ ܠܲܡ ܐܲܢܗܲܪܝ ܟܲܠܲܬܼ ܢܘܼܗܪܵܐ<EOS>ܕܗܵܐ ܐܸܬܼܵܐ ܠܹܗ ܢܘܼܗܪܹܟܼܝ ܪܲܒܵܐ ܡܫܝܝܼܚܵܐ ܚܲܬܼܢܵܐ<EOS>ܗܵܐ ܕܢܲܚ̣ ܢܘܼܗܪܹܗ ܘܐܲܢܗܲܪ ܥܲܝܢܲܝ̈ܟܿܝ ܘܐܲܦܨܲܚ ܐܲܦܲܝ̈ܟܿܝ<EOS>ܘܗܵܐ ܐܝܼܩܵܪܹܗ ܫܪܸܐ ܥܲܠ ܪܹܫܹܟܼܝ ܘܲܡܗܲܕܲܪ ܠܹܟܼܝ<EOS>ܠܹܟܼܝ ܗ̄ܘ̣ ܐܵܬܹ̇ܝܢ ܡܲܠ̈ܟܹܿܐ ܕܐܲܪܥܵܐ ܒܩܘܼܪ̈ܒܵܢܲܝܗܘܿܢ<EOS>ܘܚܲܝܠܹ̈ܐ ܕܥܲܡܡܹ̈ܐ ܗܵܐ ܪܵܗ̇ܛܝܼܢ ܠܹܟܼܝ ܚܘܼܒܵܢܵܐܝܼܬܼ<EOS>ܐ̄ܪ݂ܢܵܐ ܡܝܲܒܸܿܒܼ ܕܘܼܨܝ ܒܲܪ̄ܬܼ ܥܲܡܡܹ̈ܐ ܚܠܵܦ ܒܲܪ̄ܬܼ ܨܸܗܝܘܿܢ<EOS>ܕܗܵܐ ܐܸܬܹ̇ܐ ܠܹܟܼܝ ܡܲܠܟܵܐ ܡܫܝܼܚܵܐ ܘܲܡܚܲܕܹܿܐ ܠܹܟܼܝ<EOS>ܙܲܕܼܝܼܩ ܘܲܬܼܪܝܼܨ ܘܡܲܟܿܝܼܟ ܒܚܘܼܒܹܿܗ ܡܠܸܐ ܦܘܼܪܩܵܢܵܐ<EOS>ܘܲܡܚܲܒܸܿܒܼ ܠܹܟܼܝ ܚܠܵܦ ܥܸܒܼܪܵܝܬܵܐ ܕܲܪܢܵܬ̤ ܢܸܩܦܹܗ<EOS>ܥܫܸ̣ܢ ܗ̄ܘ̣ܵܐ ܙܡ̇ܪܵܐ ܘܲܣܓܼܝܼܘ ܩܵܠܝܹ̈ܗ̇ ܕܲܢܒܼܝܼܘܼܬܼܵܐ<EOS>ܒܲܚܠܘܿܠ ܥܹܕܿܬܵܐ ܡܟܼܝܼܪܬܹܿܗ ܕܝܼܫܘܿܥ ܚܲܬܼܢܵܐ ܦܲܐܝܵܐ<EOS>ܩܵܠ ܚܲܕܼܘܼܬܼܵܐ ܫܡ݂ܲܥ ܩܵܨ̇ܘܿܡ̇ܐ ܘܫܲܪܝܼ ܩܵܥܹ̇ܐ<EOS>ܕܟܼܵܘܟܿܒܼܵܐ ܗ̄ܘ̣ ܪܲܒܵܐ ܚܲܬܼܢܵܐ ܕܪܵܘܡ̇ܐ ܥܹܕܲܬܼ ܩܘܼܕܼܫܵܐ<EOS>ܪܹܫܵܐ ܗ̄ܘ̣ ܪܵܡ̇ܐ ܕܩ̣ܵܡ ܡ̣ܢ ܙܲܪܥܵܐ ܕܒܹܝܬܼ ܝܼܣܪܵܝܹܠ<EOS>ܘܗܘ̤ܝܘܼ ܪܹܫܵܐ ܕܟܼܠܗܘܿܢ ܥܲܡܡܹ̈ܐ ܕܡܸܢܗܘܿܢ ܐܝܼܬܿܝ<EOS>ܕܵܘܝܼܕܼ ܫܲܚܠܸܦ ܩܵܠܹ̈ܐ ܐ̄ܚܪ̈ܵܢܹܐ ܕܲܙܡܝܼܪ݁ܵܬܹܗ<EOS>ܘܫܲܪܝܼ ܙܵܡܲ݁ܪ ܫܘܼܦܪܵܗ̇ ܕܟܲܠܬܼܵܐ ܙܒܼܝܼܢܲܬܼ ܒܲܕܼܡ̇ܐ<EOS>ܗܵܐ ܒܲܪ̄ܬܼ ܡܲܠܟܵܐ ܒܫܘܼܒܼܚܵܐ ܩܵܡܲܬ̤ ܡ̣ܢ ܝܲܡܝܼܢܹܗ<EOS>ܕܚܲܬܼܢܵܐ ܫܒܼܝܼܚܵܐ ܕܐܸܬܼܵܐ ܘܦܲܪ̣ܩܵܗ̇ ܒܲܘܩܝܼܦܘܼܬܹܗ<EOS>ܐܘܿ ܒܲܪ̄ܬܼ ܡܲܠܟܵܐ ܕܟܼܠܹܗ ܫܘܼܒܼܚܵܗ̇ ܡ̣ܢ ܒܹܝܬܼ ܡܲܠܟܵܐ ܗ̄ܘ̣<EOS>ܘܲܒܼܢܲܟܼܦܘܼܬܼܵܗ̇ ܣܩܝܼܠܵܐ ܡܨܲܒܿܬܼܵܐ ܘܡܲܠܝܵܐ ܫܘܼܦܪܹ̈ܐ<EOS>ܠܵܐ ܗ̄ܘ̣ܐ ܡ̣ܢ ܠܒܲܪ ܐܝܼܬܼܵܘܗܝ ܫܘܼܦܪܵܗ̇ ܕܟܲܠܲܬܼ ܡܲܠܟܵܐ<EOS>ܡ̣ܢ ܠܓܼܵܘ ܣܩܝܼܠܵܐ ܒܫܘܼܦܪܹܗ ܕܚܲܬܼܢܵܐ ܕܡܝܼܬܼ ܥܲܠ ܐܲܦܹܝ̈ܗ̇<EOS>ܒܚܘܼܒܹܿܗ ܕܚܲܘܼܒܹܿܗ ܕܚܲܬܼܢܵܐ ܣܩܝܼܠܵܐ ܥܹܕܿܬܵܐ ܘܡܲܠܝܵܐ ܫܘܼܦܪܹ̈ܐ<EOS>ܘܗܲܝܡܵܢܘܼܬܼܵܐ ܘܣܲܒܼܪܵܐ ܘܚܘܼܒܵܐ ܙܠܝܼܚ ܥܲܠ ܐܲܦܹܝ̈ܗ̇<EOS>ܡܨܲܒܲܬܼ ܠܒܼܘܼܫܵܗ̇ ܒܕܹܿܗܒܼܵܐ ܛܵܒܼܵܐ ܕܗܲܝܡܵܢܘܼܬܼܵܐ<EOS>ܘܣܝܼܡ ܥܲܠ ܪܹܫܵܗ̇ ܟܠܝܼܠܵܐ ܦܲܐܝܵܐ ܕܩܲܕܼܝܼܫܘܼܬܼܵܐ<EOS>ܒܲܪܬܼܵܐ ܕܥܲܡܡܹ̈ܐ ܕܲܛܥܵܬ̤ ܥܲܡܵܗ̇ ܐܵܦ ܒܹܝܬܼ ܐܲܒܼܘܼܗ̇<EOS>ܘܲܨܠܵܬ̤ ܐܼܕܼܢܵܗ̇ ܠܩܵܠܵܐ ܕܚܲܬܼܢܵܐ ܕܡ̣ܝܼܬܼ ܥܲܠ ܐܲܦܹܝ̈ܗ̇<EOS>ܚܙ̣ܵܗ̇ ܗ̄ܘ̣ܵܐ ܚܲܬܼܢܵܐ ܕܕܼܵܠ̇ܩܵܐ ܒܚܘܼܒܹܿܗ ܫܲܪܝܼܪܵܐܝܼܬܼ<EOS>ܘܐܸܬܼܪܲܓܼܪܲܓܼ ܠܹܗ ܠܫܘܼܦܪܵܗ̇ ܦܲܐܝܵܐ ܘܥܲܒܼ݂ܕܵܗ̇ ܕܝܼܠܹܗ<EOS>ܠܡܵܪܵܗ̇ ܣܸܓܼܕܲܬ̤ ܘܲܠܦܵܪܘܿܩܵܗ̇ ܒܚܘܼܒܵܐ ܢܸܩܦܲܬ̤<EOS>ܘܗܵܐ ܒܩܘܼܪ̈ܒܵܢܹܐ ܪܸܓܿܝܼܢ ܐܲܦܹܝ̈ܗ̇ ܡܲܠ̈ܟܹܿܐ ܕܐܲܪܥܵܐ<EOS>ܚܘܼܒܵܐ ܫܲܠܡܵܐ ܕܚܲܬܼܢܵܐ ܘܟܲܠܬܼܵܐ ܚܙ̣ܵܐ ܒܲܪ ܐܝܼܫܲܝ<EOS>ܘܐܵܘܣܸܦ ܩܵܠܹ̈ܐ ܕܲܙܡܝܼܪ݁ܵܬܹܗ ܕܡܸܛܠ ܥܹܕܿܬܵܐ<EOS>ܥܹܕܿܬܵܐ ܪܲܒܿܬܼܵܐ ܕܡ̣ܢ ܐܸܡ̈ܘܵܬܼܵܐ ܬܸܚܕܲܪܵܟ ܚܲܬܼܢܵܐ<EOS>ܘܡܸܛܠ ܚܘܼܒܵܐ ܠܥܸܠ ܠܲܡܪܵܘܡ̇ܐ ܬܲܗܦܹܝ̈ܗ̇<EOS>ܡ̣ܢ ܩܵܕܵܡܲܝܟ ܗ̄ܝܼ ܚܕܼܵܐ ܬܸܫܒܿܘܿܚܬܵܐ ܕܥܹܕܿܬܵܐ ܪܲܒܿܬܼܵܐ<EOS>ܘܒܼܵܗ̇ ܢܸܣ̈ܓܿܕܼܵܢ ܠܵܟ ܟܠ ܫܲܪ̈ܒܼܵܬܼܗܘܿܢ ܕܥܲܡܡܹ̈ܐ ܕܦܪܲܩ̣ܬܿ<EOS>ܪܸܓܼܠܵܐ ܕܥܲܡܡܹ̈ܐ ܒܵܟ ܗ̄ܘ̣ ܩܵܝ̇ܡܵܐ ܒܲܬܼܪܝܼܨܘܼܬܼܵܐ<EOS>ܘܲܒܼܓܼܵܘ ܥܹܕܿܬܵܟ ܠܵܟ ܗ̄ܘ̣ ܡܒܲܪܟܼܝܼܢ ܙܲܕܿܝܼܩܵܐܝܼܬܼ<EOS>ܒܥܹܕܿܬܵܟ ܪܲܒܿܬܼܵܐ ܐܵܘܕܸܿܐ ܠܵܟ ܡ̇ܪܝ ܟܲܕܼ ܪܵܘܹ̇ܙ ܐ̄ܢܵܐ<EOS>ܘܒܲܝܢܵܬܼ ܟܸܢܫܹ̈ܐ ܣܒܼܝܼܣܲܝ̈ ܥܲܡܡܹ̈ܐ ܐܹܙܲܡܲܪ ܠܵܟ<EOS>ܣܲܒܿܪܹܬܼ ܡ̇ܪܲܢ ܙܲܕܿܝܼܩܘܼܬܼܵܟ ܒܥܹܕܼܿܬܵܟ ܪܲܒܿܬܼܵܐ<EOS>ܘܣܸܦ̈ܘܵܬܼܝ ܠܵܐ ܟܠܹ̇ܝܬܼ ܡ̣ܢ ܦܘܼܪܩܵܢܵܟ ܘܗܲܝܡܵܢܘܼܬܼܵܟ <EOS>ܠܵܐ ܡ̇ܪܝ ܫܵܛܹ̇ܬܼ ܙܲܕܿܝܼܩܘܬܼܵܟ ܘܗܲܝܡܵܢܘܼܬܼܵܟ<EOS>ܡ̣ܢ ܒܹܝܬܼ ܥܲܡܡܹ̈ܐ ܥܹܕܿܬܵܟ ܪܲܒܿܬܼܵܐ ܙܒܼܝܼܢܲܬܼ ܒܲܕܼܡ̇ܟ<EOS>ܣܓܼܝܼܕܼ ܐܲܢ̄ܬܿ ܚܲܬܼܢܵܐ ܕܐܸܬܿܕܲܟܲܪܬܿ ܥܹܕܿܬܵܟ ܕܲܩܢܲܝܬܿ ܡ̣ܢ ܩܕܝܼܡ<EOS>ܠܵܐ ܡ̇ܪܝ ܬܲܗܦܸܟ ܝܲܡܝܼܢ ܚܘܼܒܵܟ ܡ̣ܢ ܓܵܘ ܥܹܕܿܬܵܟ<EOS>ܗܲܝܡܵܢܘܼܬܼܵܟ ܗܵܐ ܡܸܬܼܟܲܪܙܵܐ ܚܲܬܼܢܵܐ ܦܲܐܝܵܐ<EOS>ܒܥܹܕܿܬܵܐ ܪܲܒܿܬܼܵܐ ܕܲܒܼܩܲܕܿܝܼܫܹ̈ܐ ܢܵܨܲ̇ܚ ܫܘܼܦܪܵܗ̇<EOS>ܐܲܠܵܗܵܐ ܩܵܡ̣ ܒܥܹܕܿܬܵܐ ܪܲܒܿܬܼܵܐ ܒܹܝܬܼ ܩܲܕܿܝܼܫܹ̈ܐ<EOS>ܘܪܲܒܿܘܼ ܘܲܕܼܚܝܼܠ ܫܒܼܝܼܚ ܘܲܡܪܲܡܪܲܡ ܥܲܠ ܕܲܚܕܵܪܵܘܗܝ<EOS>ܣܡܝܼܕܲܝ̈ ܒܥܹܕܿܬܵܐ ܫܲܒܿܚܘܼܗܝ ܒܥܹܕܿܬܵܐ ܥܹܕܲܬܼ ܥܲܡܡܹ̈ܐ<EOS>ܠܚܲܬܼܢܵܐ ܡܫܝܼܚܵܐ ܕܥܹܕܲܬܼ ܥܲܡܡܹ̈ܐ ܦܪ̣ܵܩ ܒܲܨܠܝܼܒܹܗ<EOS>ܐܵܘܕܸܿܐ ܡ̇ܪܝ ܙܲܕܿܝܼܩܵܐܝܼܬܼ ܡ̣ܢ ܟܠܹܗ ܠܹܒܿܝ<EOS>ܒܥܹܕܿܬܵܟ ܪܲܒܿܬܼܵܐ ܕܲܟܼܢܝܼܫܝܼܢ ܒܵܗ̇ ܬܪ̈ܝܼܨܲܚ ܫܘܼܒܼܚܵܐ<EOS>ܫܲܒܲܚܘ ܠܡܵܪܝܵܐ ܚܕܼܵܐ ܬܸܫܒܿܘܿܚܬܵܐ ܚܕܲܬܵܐ ܐܸܡ݂ܲܪ<EOS>ܕܗܵܐ ܬܸܫܒܿܘܿܚܬܹܿܗ ܒܥܹܕܿܬܵܐ ܪܲܒܿܬܼܵܐ ܡ̣ܢ ܙܲܕܿܝܼܩܹ̈ܐ<EOS>ܟܸܢܫܹ̈ܐ ܕܥܲܡܡܹ̈ܐ ܚܙ̣ܵܐ ܒܲܪ ܐܝܼܫܲܝ ܒܥܹܕܲܬܼ ܩܘܼܕܼܿܫܵܐ<EOS>ܘܐܲܠܸܦ ܐܸܢܘܿܢ ܙܡ̇ܪܵܐ ܚܲܕܼܬܼܵܐ ܒܲܚܠܘܿܠ ܥܹܕܿܬܵܐ<EOS>ܟܠܟܼܘܿܢ ܥܲܡܡܹ̈ܐ ܬܵܘ ܩܘܿܫܘ ܟܲܦܵܐ ܒܥܹܕܿܬܵܐ ܐܸܡܟܼܘܿܢ<EOS>ܘܲܙܡܲܪܘ ܫܘܼܒܼܚܵܐ ܠܗܵܘ̇ ܕܲܒܼܪ̈ܲܚܡܵܘܗܝ ܦܪ̣ܵܩ ܚܲܝܲܝ̈ܟܿܘܿܢ<EOS>ܒܗܵܠܹܝܢ ܩܵܠܹ̈ܐ ܫܘܼܦܪܹ̈ܐ ܕܥܹܕܿܬܵܐ ܙܡ݂ܲܪ ܒܲܪ ܐܝܼܫܲܝ<EOS>ܒܗܵܝ̇ ܡܸܫܬܿܘܼܬܼܵܐ ܕܲܥܒ݂ܲܕܼ ܠܥܹܕܿܬܹܿܗ ܒܲܪ ܐܲܠܵܗܵܐ<EOS>ܗܵܐ ܪܵܥܡܝܼܢ ܒܵܗ̇ ܒܥܹܕܲܬܼ ܩܘܼܕܼܫܵܐ ܩܵܠܹ̈ܐ ܫܒܼܝܼܚܹ̈ܐ<EOS>ܬܒܼܝܹ̈ܐ ܫܠܝܼܚܹ̈ܐ ܕܲܡܙܲܪܝܼܢ ܒܵܗ̇ ܪܘܼܚܵܢܵܐܝܼܬܼ<EOS>ܚܠܝܼܛܝܼܢ ܩܵܠܹ̈ܐ ܕܲܢܒܼܝܼܘܼܬܼܵܐ ܘܕܲܫܠܝܼܚܘܼܬܼܵܐ<EOS>ܘܡܲܠܝܵܐ ܥܹܕܿܬܵܐ ܪ̈ܲܥܡܹܐ ܫܒܼܝܼܚܹ̈ܐ ܕܲܙܝܼܪ݁ܵܬܼܵܐ<EOS>ܦܵܘܠܘܿܣ ܪܲܒܵܐ ܗܵܐ ܪܵܡ ܩܵܠܹܗ ܐܲܝܟ ܫܝܼܦܘܿܪܵܐ<EOS>ܘܩܵܥܹ̇ܐ ܘܡܲܟܼܪܸܙ ܫܘܼܦܪܵܗ̇ ܪܵܡ̇ܐ ܕܥܹܕܲܬܼ ܩܘܼܕܼܫܵܐ<EOS>ܥܲܠ ܠܸܫܵܢܹܗ ܓܼܕܝܼܠܝܼܢ ܛܲܟܼܣܹܝ̈ܗ̇ ܪ̈ܘܼܚܵܢܵܝܹܐ<EOS>ܘܲܒܼܣܘܼܪ̈ܓܵܕܼܵܘܗܝ ܪܫܝܼܡܝܼܢ ܫܘܼܦܪܹ̈ܝܗ̇ ܡܲܠܝܲܝ̈ ܚܲܝܹ̈ܐ<EOS>ܪܵܡ ܗ̄ܘ̣ ܙܡ̇ܪܹܗ ܕܟܼܵܪܘܿܙ ܥܲܡܡܹ̈ܐ ܒܥܹܕܲܬܼ ܩܘܼܕܼܫܵܐ<EOS>ܘܲܒܼܩܝܼܢܵܬܹ̈ܗ ܬܗܲܪܘ ܡܲܠܲܐܟܹ̈ܐ ܘܲܒܼܢܲܝ̈ܢܵܫܵܐ<EOS>ܫܠܝܼܚܹ̈ܐ ܟܠܗܘܿܢ ܥܲܡܹܗ ܙܵܡ̇ܪܝܼܢ ܒܠܸܫܵܢܲܝ̈ܗܘܿܢ<EOS>ܒܗܵܢܵܐ ܚܠܘܿܠܵܐ ܕܚܲܬܼܢܵܐ ܡܫܝܼܚܵܐ ܠܥܹܕܿܬܹܿܗ ܐܲܬܼܩܸܢ<EOS>ܣܒܲܪܬܹܗ ܕܚܲܬܼܢܵܐ ܪܵܥ̇ܡܵܐ ܚܲܝܹ̈ܐ ܒܲܚܠܘܿܠ ܥܹܕܿܬܹܿܗ<EOS>ܘܡܸܢܵܗ̇ ܫܵܬܹ̇ܝܢ ܡܙܝܼܢܲܝ̈ ܚܲܬܼܢܵܐ ܚܲܝܹ̈ܐ ܚܲܕܼ̈ܬܹܐ<EOS>ܪܲܒܿܘܼ ܚܠܘܿܠܵܐ ܘܲܦܠܸܐ ܣܡܵܟܼܵܐ ܘܲܚܠܸܐ ܫܸܩܝܵܐ<EOS>ܚܵܕܹ̇ܐ ܚܲܬܼܢܵܐ ܘܕܸܿܝ̇ܨܵܐ ܟܲܠܬܼܵܐ ܘܪܵܡ ܒܘܼܣܵܡܵܐ<EOS>ܪ̈ܲܒܲܝ ܟܵܗܢܹ̈ܐ ܘܟܼܵܗܢܹ̈ܐ ܙ̈ܗܲܝܵܐ ܙܡܝܼܢܲܝ̈ ܥܹܕܿܬܵܐ<EOS>ܡܠܹܝܢ ܦܘܼܡܲܝ̈ܗܘܿܢ ܙܡ̇ܪ̈ܲܝ ܪܘܼܚܵܐ ܒܲܚܠܘܿܠ ܚܲܝܹ̈ܐ<EOS>ܐܘܿ ܠܹܟܼܝ ܥܹܕܿܬܵܐ ܡܟܼܝܼܪܬܹܿܗ ܕܫܸܡܫܵܐ ܕܙܲܕܿܝܼܩܘܼܬܼܵܐ<EOS>ܕܗܵܐ ܪܵܡ ܫܘܼܒܼܚܹܟܼܝ ܘܲܒܼܒܹܝܬܼ ܟܵܘܒܹ̈ܐ ܟܠܝܼܠܹܟܼܝ ܨܵܡܲܚ̇<EOS>ܗܵܐ ܥܲܡ ܕܵܪܹ̈ܐ ܪܵܕܹܐ ܚܠܘܿܠܹܟܼܝ ܡܠܸܐ ܒܘܼܣܵܡܹ̈ܐ<EOS>ܘܡܸܬܼܒܲܣܡܝܼܢ ܒܹܗ ܥܵܠܡܹ̈ܐ ܘܥܲܡܡܹ̈ܐ ܕܲܒܼܟܼܠ ܦܸܢ̈ܝܵܢ<EOS>ܒܐܲܪܥܵܐ ܩܒܼܝܼܥܵܐ ܥܹܕܲܬܼ ܩܘܼܕܼܫܵܐ ܙܒܼܝܼܢܲܬܼ ܒܲܕܼܡ̇ܐ<EOS>ܘܪܹܫܵܗ̇ ܪܵܡ̇ܐ ܗܵܐ ܒܲܫܡܲܝܵܐ ܗ̄ܘ̣ ܒܹܝܬܼ ܐܲܠܵܗܵܐ<EOS>ܟܠܝܘܿܡ ܣܵܓܹ̇ܐ ܣܡܵܟܼܵܗ̇ ܪܲܒܵܐ ܥܲܡ ܒܘܼܣܵܡܹܝ̈ܗ̇<EOS>ܒܥܲܡܡܹ̈ܐ ܕܐܵܬܹ̇ܝܢ ܡ̣ܢ ܟܠ ܦܸܢ̈ܝܵܢ ܕܒܼܵܗ̇ ܢܸܬܼܦܲܨܚܘܼܢ<EOS>ܥܲܡ ܫܲܬܼܐܸܣܬܼܵܐ ܕܗܲܝܡܵܢܘܼܬܼܵܐ ܣܝܼܡ ܒܸܢܝܵܢܵܗ̇<EOS>ܘܠܵܐ ܡܙܝܼܥܝܼܢ ܠܵܗ̇ ܡܲܫ̈ܒܹܐ ܘܡܸܠ̈ܠܹܐ ܕܟܼܠ ܣܵܩܘܿܪܹ̈ܝܗ̇<EOS>ܓܙܲܡ̣ܘ ܠܵܗ̇ ܡܲܠ̈ܟܹܿܐ ܘܠܵܐ ܐܲܙܝܼܥܘܼܗ̇ ܠܲܡܫܲܪܲܪܬܵܐ<EOS>ܘܗܵܐ ܒܙܵܟܼܘܼܬܼܵܐ ܡܟܲܠܲܠ ܪܹܫܵܗ̇ ܕܲܡܒܲܪܲܟܼܬܵܐ<EOS>ܒܹܝܬܼ ܙܵܩܘܿܦܹ̈ܐ ܠܚܲܢܦܹ̈ܐ ܩܵܡܲܬ̤ ܥܹܕܲܬܼ ܩܘܼܕܼܫܵܐ<EOS>ܘܡ̣ܢ ܝܲܡܝܼܢܵܗ̇ ܘܡ̣ܢ ܣܸܡܵܠܵܗ̇ ܫܘܼܒܼܚܵܐ ܠܸܒܼܫܲܬ̤<EOS>ܙܟܼܵܬ̤ ܝܘܼܠܦܵܢܹ̈ܐ ܘܣܲܝܦܲܬ̤ ܓܲܒܹ̈ܐ ܕܲܒܼܢܲܝ̈ ܛܘܼܥܝܲܝ<EOS>ܘܗܵܐ ܪܵܡ ܪܹܫܵܗ̇ ܘܲܬܼܚܹܝܬܼ ܪܸ̈ܓܼܠܹܝܗ̇ ܪܡܹܝܢ ܣܵܩܘܿܪܹ̈ܝܗ̇<EOS>ܦܬܼܝܼܚܝܼܢ ܬܲܪ̈ܥܹܐ ܩܕܼܵܡ ܟܠ ܕܐܵܬܹ̇ܐ ܕܢܸܬܼܓܵܘܲܣ ܒܵܗ̇<EOS>ܘܡܲܠܝܵܐ ܢܘܼܗܪܵܐ ܘܪܵܥܡܝܼܢ ܝܲܠܕܹܿܝ̈ܗ̇ ܒܲܙܡܝܼܪ̈ܵܬܼܵܐ<EOS>ܪܗܝܼܒܼܷܝܼܢ ܡܲܠ̈ܟܹܿܐ ܘܪܵܗ̇ܛܝܼܢ ܣܵܓ̇ܿܕܿܝܼܢ ܠܟܼܘܼܒܼܫܵܐ ܕܪܸ̈ܓܼܠܹܝܗ̇<EOS>ܘܥܲܡܡܹ̈ܐ ܟܠܗܘܿܢ ܒܬܲܪ̈ܥܹܝܗ̇ ܟܢܝܼܫܝܼܢ ܥܲܡ ܩܘܼܪ̈ܒܵܢܹܐ<EOS>ܪܵܡܝܼܢ ܫܘܼܪ̈ܝܗ̇ ܘܠܵܐ ܡܸܬܼܚܲܣܢܝܼܢ ܡ̣ܢ ܪ̈ܵܕܼܘܿܦܹܐ<EOS>ܘܗܵܐ ܒܲܣܒܲܪܬܵܐ ܪܫܝܼܡ ܫܘܼܘܕܵܝܹܗ ܕܫܲܝܢܵܗ̇ ܪܲܒܵܐ<EOS>ܒܩܸܛܠܵܐ ܦܪܝܼܩܵܐ ܒܲܕܼܡܚܐ ܙܒܼܝܼܢܵܐ ܥܹܕܿܬܼ ܥܲܡܡܹ̈ܐ<EOS>ܘܲܬܼܚܹܝܬܼ ܓܸܦܵܘ̈ܗܝ ܕܲܳܨܠܝܼܒܼ ܢܘܼܗܪܵܐ ܫܪܹܝܢ ܚܲܒܿܝܼܒܹ̈ܝܗ̇<EOS>ܠܥܸܠ ܡ̣ܢ ܟܹܐܦܵܐ ܕܗܲܝܡܵܢܘܼܬܼܵܐ ܒܢܵܗ̇ ܦܵܪܘܿܩܲܢ<EOS>ܘܠܵܐ ܚܵܣ̇ܢܝܼܢ ܠܵܗ̇ ܬܲܪ̈ܥܹܐ ܕܲܫܝܘܿܠ ܘܡܘܼܟܼܠܲܝ̈ ܡ̇ܘܬܵܐ<EOS>ܥܲܠ ܬܵܘܕܿܝܝܼܬܹܗ ܕܪܹܫ ܬܲܠܡܝܼ̈ܕܹܐ ܣܝܼܡ ܒܸܢܝܵܢܵܗ̇<EOS>ܘܪܵܡ̇ܝܼܢ ܫܘܼܪܹ̈ܝܗ̇ ܒܣܲܒܼܪܵܐ ܛܵܒܼܵܐ ܘܚܘܼܒܵܐ ܕܲܟܼܝܵܐ<EOS>ܩܒܼܝܼܥܵܐ ܒܐܲܪܥܵܐ ܘܗܵܐ ܫܘܼܟܼܠܵܠܵܗ̇ ܒܲܫܡܲܝܵܐ<EOS>ܘܪܵܘܡ̇ܐ ܘܥܘܼܡܩܵܐ ܠܒܼܝܼܟ ܫܘܼܠܛܵܢܵܗ̇ ܕܟܲܠܲܬܼ ܢܘܼܗܪܵܐ<EOS>ܥܹܕܿܬܵ ܒܐܲܪܥܵܐ ܘܥܹܕܿܬܵܐ ܒܪܵܘܡ̇ܐ ܘܲܚܕܼܵܐ ܥܹܕܿܬܵܐ<EOS>ܥܹܕܲܬܼ ܩܘܼܕܼܫܵܐ ܘܥܹܕܲܬܼ ܒܘܼܟܼܪܹ̈ܐ ܗܵܝ̇ ܕܲܥܬܼܝܼܕܼܵܐ<EOS>ܚܕܼܵܐ ܓܹܝܪ ܥܹܕܿܬܵܐ ܕܒܲܬܼܪܹܝܢ ܥܵܠܡܹ̈ܐ ܢܵܨܲ݁ܚ ܫܘܼܦܪܵܗ̇<EOS>ܕܚܲܬܼܢܵܐ ܕܡܲܟܼܪܵܗ̇ ܒܲܬܼܪܹܝܢ ܥܵܠܡܹ̈ܐ ܐܵܘ ܪܸܒܼ ܠܲܫܡܵܗ̇<EOS>ܢܵܨ̇ܚܵܐ ܒܐܲܪܥܵܐ ܘܟܼܵܢ̇ܫܵܐ ܥܲܡܡܹ̈ܐ ܠܒܹܝܬܼ ܚܵܘܣܵܢܵܗ̇<EOS>ܘܗܵܐ ܒܲܫܡܲܝܵܐ ܡܬܼܝܼܚܝܼܢ ܫܘܼܪܹ̈ܝܗ̇ ܒܕܼܘܼܡܣܲܝ̈ ܢܘܼܪܵܐ<EOS>ܒܥܵܠܡܵܐ ܕܥܵܒܲ݁ܪ ܠܡܹܐܢܵܐ ܐܝܼܬܹܝܗ̇ ܠܟܼܠ ܫܲܪ̈ܒܼܵܬܼܵܐ<EOS>ܘܲܒܼܗܵܘ̇ ܕܲܥܬܼܝܼܕܼ ܥܝܼܪܹ̈ܐ ܘܐ̄ܢܵܫܵܐ ܒܵܗ̇ ܡܸܬܼܦܲܨܚܝܼܢ<EOS>ܡܸܚܕܼܵܐ ܕܫܵܠܹ̇ܡ ܗܵܢܵܐ ܪܲܗܛܵܐ ܕܡܵܝܘܿܬܼܘܼܬܼܵܐ<EOS>ܨܡܲܚ̣ ܠܹܗ ܫܘܼܦܪܵܗ̇ ܒܐܲܬܼܪܵܐ ܪܵܡ̇ܐ ܕܠܵܐ ܡ̇ܝܘܿܬܹ̈ܐ<EOS>ܗܵܪܟܵܐ ܒܵܣ̇ܡܵܐ ܒܦܲܓܼܪܹܗ ܘܲܕܼܡܹܗ ܕܚܲܬܼܢܵܐ ܡ̇ܪܵܗ̇<EOS>ܘܬܲܡܵܢ ܪܵܘ̇ܙܵܐ ܒܙܝܼܘܹܗ ܦܲܐܝܵܐ ܥܛܝܼܦ ܓܵܘܙܲܠܬܵܐ<EOS>ܗܵܪܟܵܐ ܒܕܸܒܼܚܵܐ ܕܦܲܓܼܪܹܗ ܘܲܕܼܡܹܗ ܡܚܲܣܝܵܐ ܠܲܒܼܢܹ̈ܝܗ̇<EOS>ܘܬܲܡ̇ܢ ܡܚܵܘܝܵܐ ܟܝܵܢ ܐ̄ܢܵܫܘܼܬܹܗ ܠܟܼܠ ܚܲܒܿܝܼܒܹܝ̈ܗ̇<EOS>ܗܵܪܟܵܐ ܘܬܲܡ̇ܢ ܒܹܗ ܬܸܬܼܒܲܣܲܡ ܥܹܕܿܬܵܐ ܘܲܒܼܢܹܝ̈ܗ̇<EOS>ܗܵܪܟܵܐ ܪܵܥ̇ܡܵܐ ܒܣܸܦܪ̈ܲܝ ܪܘܼܚܵܐ ܕܐܲܟܼܬܸܿܒܼܘ ܟܹܐܢܹ̈ܐ<EOS>ܘܬܲܡ̇ܢ ܚܵ̇ܕܼܝܵܐ ܒܲܩܢܘܿܡܲܝ̈ܗܘܿܢ ܠܒܼܝܼܫܲܝ̈ ܢܘܼܗܪܵܐ<EOS>ܗܵܪܟܵܐ ܣܸܦܪܹ̈ܐ ܕܢܒܼܝܼܘܼܬܼܵܐ ܘܕܲܫܠܝܼܚܘܼܬܼܵܐ<EOS>ܘܬܲܡ̇ܢ ܟܸܢܫܹ̈ܐ ܕܲܩܢܘܿܡܲܝ̈ܗܘܿܢ ܕܲܒܼܢܲܝ̈ ܢܘܼܗܪܵܐ<EOS>ܗܵܪܟܵܐ ܪܵܥܹ̇ܡܝܼܢ ܒܓܼܵܘ ܣܸܦܪ̈ܲܝܗܘܿܢ ܒܓܼܵܘ ܒܹܝܬܼ ܩܘܼܕܼܫܑܵܐ<EOS>ܘܡ̇ܐ ܕܐܸܬܼܢܲܚܲܡܘ ܠܵܗ̇ ܗ̄ܘ̣ ܟܵܢ̇ܫܝܼܢ ܒܐܲܬܼܪܵܐ ܕܢܘܼܗܪܵܐ<EOS>ܠܥܸܠ ܡܸܬܼܥܲܐܠܝܵܐ ܒܗܵܝ̇ ܬܸܫܒܿܘܿܚܬܵܐ ܕܠܵܐ ܡܸܬܼܡܲܠܠܵܐ<EOS>ܘܟܸܢܫܹ̈ܐ ܕܲܒܼܢܹܝ̈ܗ̇ ܒܵܗ̇ ܡܸܬܼܒܲܣܡܝܼܢ ܥܲܡ ܪ̈ܘܼܚܵܢܹܐ<EOS>ܬܡ݂ܲܗ ܠܹܗ ܪܸܥܝܵܢܝ ܒܫܘܼܦܪܵܗ̇ ܪܵܡ̇ܐ ܕܥܹܕܲܬܼ ܩܘܼܕܼܫܵܐ<EOS>ܘܠܲܝܬܿ ܠܝܼ ܡܸܠܬܼܵܐ ܕܣܵܦ̇ܩܵܐ ܕܐܹܡܲܪ ܥܲܠ ܦܲܐܝܘܼܬܼܵܗ̇<EOS>ܪܵܡ ܗ̄ܘ̣ ܫܲܪܒܵܗ̇ ܡ̣ܢ ܚܲܟܿܝܼܡܹ̈ܐ ܘܡ̣ܢ ܡܲܠܵܠܹ̈ܐ<EOS>ܘܗܝ̤ ܗ̄ܝܼ ܡܥܝܼܢܵܐ ܕܟܼܠ ܟܸܟܼ̈ܡܵܬܼܵܐ ܕܒܹܝܬܼ ܐܲܠܵܗܵܐ<EOS>ܢܘܼܗܪܵܐ ܥܛܝܼܦܵܐ ܘܢܘܼܗܪܵܐ ܠܒܼܝܼܫܵܐ ܡܟܼܝܼܪܲܬܼ ܢܘܼܗܪܵܐ<EOS>ܢܘܼܗܪܵܐ ܙܠܝܼܚܵܐ ܘܢܘܼܗܪܵܗ̇ ܦܲܐܝܵ ܠܵܐ ܡܸܬܼܡܲܠܲܠ<EOS>ܠܵܗ̇ ܗ̄ܘ̣ ܡܙܲܝܚܝܼܢ ܥܵܠܡܹ̈ܐ ܘܥܲܡܡܹ̈ܐ ܡ̣ܢ ܫܘܼܪܵܝܵܐ<EOS>ܘܒܼܵܗ̇ ܗ̄ܘ̣ ܪܵܥܡ̇ܝܼܢ ܣܸܦܪ̈ܲܝ ܪܘܼܚܵܐ ܒܕܼܵܪܹ̈ܐ ܟܠܗܘܿܢ<EOS>ܡ̇ܪܹܐ ܢܒܼܝܹ̈ܐ ܣܵܡ̣ ܫܲܬܸܐܣܹܝ̈ܗ̇ ܬܪܲܨ ܒܸܢܝܵܢܵܗ̇<EOS>ܘܲܟܼܬ݂ܲܒܼ ܒܲܕܼ ܡܹܗ ܟܬܼܵܒܼܵܐ ܕܫܲܝܢܵܗ̇ ܘܲܕܼܙܵܟܼܘܼܬܼܵܗ̇<EOS>ܫܠܝܼܚܹ̈ܐ ܒܢ̣ܵܐܘܼܗ̇ ܒܟܼܵܪܘܿܙܘܼܬܼܗܘܿܢ ܡܲܠܝܲܬܼ ܚܲܝܹ̈ܐ<EOS>ܘܡ̣ܝܼܬܼܘ ܥܲܠ ܐܲܦܹܝ̈ܗ̇ ܘܪܲܡܪܸܡܘ ܫܘܼܪܹ̈ܝܗ̇ ܒܝܲܕܼ ܩܸܛܠܲܝ̈ܗܘܿܢ<EOS>ܟܵܗܢܹ̈ܐ ܘܡܲܠ݁̈ܟܹܿܐ ܐܲܣܓܿܝܼܘ ܫܘܦܪܵܗ̇ ܕܡ̇ܪܲܬܼ ܓܲܙܹ̈ܐ<EOS>ܘܥܲܡܡܹ̈ܐ ܟܠܗܘܿܢ ܪܥܸܡ̣ܘ ܩܵܠܲܝ̈ܗܘܿܢ ܒܲܙܡܝܼܪ̈ܵܬܼܵܗ̇<EOS>ܣܓܼܝܼ ܪܘܼܡܝܵܢܵܗ̇ ܘܝܼܪܸܒܼ ܚܠܘܼܠܵܗ̇ ܕܟܼܠܲܬܼ ܡܲܠܟܵܐ<EOS>ܘܲܡܠܹܝܢ ܓܲܙܹܝ̈ܗ̇ ܥܘܼܬܼܪܵܐ ܪܲܒܵܐ ܕܠܵܐ ܡܸܬܼܚܲܠܲܨ<EOS>ܒܓܼܵܘ ܥܸܠܝܵܬܼܵܐ ܟܲܕܼ ܥܸܠܲܬ̤ ܗ̄ܘ̣ܵܬܼ ܠܒܹܝܬܼ ܐܲܠܵܗܵܐ<EOS>ܚܲܬܼܢܵܐ ܪܡ̇ܐ ܠܵܗ̇ ܦܲܓܼܪܹܗ ܘܲܕܼܡܹܗ ܘܚܘܼܒܹܿܗ ܪܲܒܵܐ<EOS>ܐܵܦ ܫܘܫܒܼܝܼܢܹ̈ܐ ܫܠܝܼܚܹ̈ܐ ܝܲܗ̣̄ܒܼܘ ܠܵܗ̇ ܪ̈ܘܼܡܝܵܢܲܝܗܘܿܢ<EOS>ܚܲܫܹ̈ܐ ܘܡ̇ܘ̈ܬܹܿܐ ܕܡ̣ܢ ܪ̈ܵܕܼܘܿܦܹܐ ܣܒ݂ܲܠܘ ܥܲܠ ܐܲܦܹܝ̈ܗ̇<EOS>ܢܒܼܝܹ̈ܐ ܐܲܪܡܝܼܘ ܓܸܠܝܵܢܲܝ̈ܗܘܿܢ ܕܡܸܛܠܵܬܼܵܗ̇<EOS>ܘܲܒܼܣܸܦܪ̈ܲܝܗܘܿܢ ܪܲܩܸܕܼܘ ܩܘܼܕܼܡܹܝܗ̇ ܪܘܼܚܵܢܵܐܝܼܬܼ<EOS>ܣܵܗ̈ܕܹܿܐ ܪܡ̇ܘ̣ ܠܵܗ̇ ܕܸܡ ܨܵܘܪ̈ܲܝܗܘܿܢ ܚܲܒܿܝܼܒܼܵܐܝܼܬܼ<EOS>ܘܐܸܬܼܵܐ ܟܸܗܢܹ̈ܐ ܪܡ̇ܘ̣ ܕܲܪ̈ܓܲܝܗܘܿܢ ܒܹܝܬܼ ܚܘܼܣܵܝܵܐ<EOS>ܡܲܠ̈ܟܹܿܐ ܝܲܗ̣̄ܒܼܘ ܠܵܗ̇ ܫܘܼܠܛܵܢܲܝ̈ܗܘܿܢ ܐܲܝܟ ܪܘܼܡܝܵܢܵܐ<EOS>ܘܲܒܼܬܼܵܓܲܝ̈ܗܘܿܢ ܠܟܼܘܼܒܼܫܵܐ ܕܪܸ̈ܓܼܠܹܝܗ̇ ܣܓܸܕܼܘ ܟܲܕܼ ܚܵ̇ܕܹܝܢ<EOS>ܓܲܒܼܪܹ̈ܐ ܘܢܸܫܹ̈ܐ ܣܵܒܹ̈ܐ ܥܠܲܝܡܹ̈ܐ ܘܟܼܠ ܡܘܼܫ̈ܚܵܬܼܵܐ<EOS>ܫܩ݂ܲܠܘ ܩܲܪܸܒܼܘ ܠܵܗ̇ ܩܵܠܲܝ̈ ܫܘܼܒܼܚܵܐ ܐܲܝܟ ܪܘܼܡܝܵܢܵܐ<EOS>ܣܓܼܝܼ ܠܵܗ̇ ܥܘܼܬܼܪܵܗ̇ ܕܥܹܕܲܬܼ ܩܘܼܕܼܫܵܐ ܕܲܒܼܪܵܐ<EOS>ܘܡܸܢܵܗ̇ ܥܵܬܼ̇ܪܝܼܢ ܟܠܗܘܿܢ ܬܸܓܼܡܹ̈ܐ ܘܟܸܫܢܹ̈ܐ ܕܲܒܼܢܹܝ̈ܗ̇<EOS>ܕܲܥܒ݂ܲܪ ܐܵܦ ܩܲܝܡܵܝܼܢ ܐܵܦ ܕܲܥܬܼܝܼܕܼܝܼܢ<EOS>ܒܫܘܼܦܪܵܗ̇ ܪܲܒܵܐ ܙܠܝܼܚܝܼܢ ܕܲܪ̈ܓܹܐ ܕܫܘܼܠܛܵܢܲܝ̈ܗܘܿܢ<EOS>ܗܲܝܟܲܠܹ̈ܝܗ̇ ܪ̈ܵܡܹܐ ܕܵܠܩܝܼܢ ܒܢܘܼܗܪܵܐ ܡܠܸܐ ܒܘܼܣܵܡܵܐ<EOS>ܒܒܹܝܬܼ ܚܘܼܣܵܝܵܐ ܥܛܝܼܦ ܙܲܗܝܘܼܬܼܵܐ ܘܩܲܕܿܝܼܫܘܼܬܼܵܐ<EOS>ܩܒܼܝܼܥ ܒܵܗ̇ ܡܲܕܼܒܿܚܵܐ ܐ̄ܪܵܙܵܐ ܕܩܲܒܼܪܹܗ ܕܚܲܬܼܢܵܐ ܡܫܝܼܚܵܐ<EOS>ܘܣܝܼܡ ܒܵܗ̇ ܨܠܝܼܒܼܵܐ ܢܝܼܫܵܐ ܕܩܸܛܠܹܗ ܡܲܪܕܸܿܐ ܚܲܝܹ̈ܐ<EOS>ܡܸܬܼܦܲܠܲܓܼ ܒܵܗ̇ ܦܲܓܼܪܵܐ ܘܲܕܼܡ̇ܐ ܠܚܘܼܣܵܝ ܚܵܘ̈ܒܹܿܐ<EOS>ܕܸܒܼܚܹܗ ܚܲܝܵܐ ܕܗܵܘ̇ ܪܲܒܿܟܿܘܼܡܪܹ̈ܐ ܕܒܲܕܹܡܹܗ ܙܲܒܼܢܵܗ̇<EOS>ܡܲܫܟܲܢܙܲܒܼܢܵܐ ܕܲܫܠܸܡ ܙܲܒܼܢܹܗ ܛܘܼܒܼܵܐ ܝܲܗ̣̄ܒܼ ܠܵܗ̇<EOS>ܕܲܕܼܠܵܐ ܫܘܼܠܵܡ ܫܸܡܠܲܬ̤ ܛܘܼܒܹ̈ܐ ܕܒܹܝܬܼ ܐܲܠܵܗܵܐ<EOS>ܟܵܗܢܹ̈ܐ ܕܛܘܼܦܣܵܐ ܠܟܼܵܗܢܲܝ̈ ܫܪܵܪܵܐ ܝܲܗ̣̄ܒܼܘ ܐܝܼܩܵܪܵܐ<EOS>ܕܲܥܒ݂ܲܪ ܛܘܼܦܣܵܐ ܘܙܲܚܲܘ ܫܪܵܪܵܐ ܕܥܹܕܲܬܿ ܩܘܼܕܼܫܵܐ<EOS>ܕܸܒܼܚܸ̈ܐ ܚܲܪ݁ܫܹܐ ܕܲܒܼܢܵܡܘܿܣܵܐ ܣܓܸܕܼܘ ܡ̣ܢ ܪܘܼܚܩܵܐ<EOS>ܠܕܸܒܼܚܵܗ̇ ܡܠܝܼܠܵܐ ܕܥܹܕܿܬܵܐ ܟܲܠܬܼܵܐ ܡܟܼܝܼܪܬܹܿܗ ܕܲܒܼܪܵܐ<EOS>ܕܸܒܼܚܹ̈ܐ ܡܝܼܬܹ̈ܐ ܒܕܸܒܼܚܵ ܚܲܝܵܐ ܫܩܲܠ̣ܘ ܫܘܼܠܵܡܵܐ<EOS>ܒܓܼܵܘ ܒܹܝܬܼ ܩܘܼܕܼܫܵܐ ܕܥܹܕܿܬܵܐ ܐܸܡ̇ܐ ܕܫܲܪܝܼܪܘܼܬܼܵܐ<EOS>ܟܢܘܼܫܬܵܐ ܢܸܦܩܲܬ̤ ܕܲܣܢܵܬ̤ ܚܲܬܼܢܵܐ ܕܠܹܗ ܐܸܬܼܡܲܟܼܪܲܬ̤<EOS>ܘܥܸܠܲܬ̤ ܥܹܕܿܬܵܐ ܘܲܗܘ̤ܸܵܬܼ ܟܲܠܬܼܵܐ ܕܫܲܪܝܼܪ ܚܘܼܒܵܗ̇<EOS>ܟܢܘܼܫܬܵܐ ܙܸܩܦܲܬ̤ ܘܥܹܕܿܬܼ ܥܲܡܡܹ̈ܐ ܚܝܵܬ̤ ܒܲܙܩܝܼܦܹܗ<EOS>ܘܗܵܐ ܡܸܬܼܒܲܣܡܵܐ ܒܦܲܓܼܪܹܗ ܘܲܕܼܡܹܗ ܡܚܲܣܸܐ ܚܵܘ̈ܒܹܿܐ<EOS>ܗܵܐ ܦܸܪܢܝܼܬܼܵܐ ܕܟܲܠܲܬܼ ܢܘܼܗܪܵܐ ܥܲܠ ܣܸܦ̈ܘܵܬܼܵܗ̇<EOS>ܦܲܓܼܪܹܗ ܘܲܕܼܡܹܗ ܕܚܲܬܼܢܵܐ ܚܲܝܵܐ ܒܲܪ ܥܸܠܵܝܵܐ<EOS>ܒܐܲܪܒܲܥܦܸܢ̈ܝܵܢ ܗܵܐ ܫܲܠܝܼܛܵܐ ܟܲܠܲܬܼ ܡܲܠܟܵܐ<EOS>ܘܪܵܘܡ̇ܐ ܘܥܘܼܡܩܵܐ ܠܒܼܝܼܟ ܫܘܼܠܛܵܢܵܗ̇ ܕܲܡܫܲܒܲܚܬܵܐ<EOS>ܐܲܪܒܲܥܦܸܢ̈ܝܵܢ ܛܥܹܝܼ̈ܢܵܢ ܠܲܫܡܵܗ̇ ܕܡܲܠܝܲܬܼ ܫܘܼܦܪܹ̈ܐ<EOS>ܕܒܲܐܪܒܲܥ ܐܵܬܼ̈ܘܵܢ ܣܵܡ̣ ܟܘܼܢܵܝܵܗ̇ ܚܲܬܼܢܵܐ ܡ̇ܪܵܗ̇<EOS>ܛܘܼܒܲܝܟܿܝ ܥܹܕܿܬܬܵܐ ܕܪܲܚܡܹܟܼܝ ܡ̇ܪܹܟܼܝ ܘܲܦܪܲܩ ܚܲܝܲܝ̈ܟܿܝ<EOS>ܘܫܲܝܢܵܐ ܪܲܒܵܐ ܙܠܲܚ̣ ܒܲܫܒܼܝܼܠܲܝܟܿܝ̈ ܘܲܒܗܲܠܟܼܵܬܹ̈ܟܼܝ<EOS>ܛܘܼܒܲܝܟܿܝ ܥܹܕܿܬܵܐ ܕܪܲܚܡܹܟܼܝ ܫܸܡܫܵܐ ܕܙܲܕܿܝܼܩܘܼܬܼܵܐ<EOS>ܘܢܘܼܗܪܵܐ ܓܲܐܝܵܐ ܙܠܲܚ̣ ܒܐܵܦܲܕܼܢܲܝ̈ܟܿܝ ܘܲܡ̣ܠܵܟܼܝ ܫܘܼܒܼܚܵܐ<EOS>ܛܘܼܒܲܝܟܿܝ ܥܹܕܿܬܵܐ ܕܲܓܼܒܼܵܟܼܝ ܢܘܼܗܪܵܐ ܕܠܵܐ ܡܸܬܼܚܲܒܲܠ<EOS>ܘܥܲܠܝܼ ܣܵܡ̣ܟܼܝ ܒܪܵܘܡ̇ܐ ܪܵܡ̇ܐ ܠܥܸܠ ܒܲܡܫܲܝܵܐ<EOS>ܛܘܼܒܲܝܟܿܝ ܥܹܕܿܬܵܐ ܕܡܲܟܼ݂ܪܹܟܼܝ ܚܲܬܼܢܵܐ ܡ̇ܪܵܐ ܛܵܒܼܵܐ<EOS>ܘܲܬܼܪܹܝܢ ܥܵܠܡܹ̈ܐ ܩ̣ܪܵܐ ܠܲܚܠܲܘܿܠܹܟܼܝ ܕܲܡܠܸܐ ܛܘܼܒܹ̈ܐ<EOS>ܛܘܼܒܲܝܟܿܝ ܥܹܕܿܬܵܐ ܕܙܲܒܼܢܹܟܼܝ ܒܲܕܼܡܹܗ ܒܲܪ ܐܲܠܵܗܵܐ<EOS>ܘܲܦܪ݂ܲܩ ܚܲܝܲܝ̈ܟܿܝ ܡ̣ܢ ܥܲܒܼܕܿܘܼܬܼܵܐ ܕܣܸܓܼܕܲܬܼ ܨܲܠܡܹ̈ܐ<EOS>ܛܘܼܒܲܝܟܿܝ ܥܹܕܿܬܵܐ ܕܐܲܒܼܵܐ ܨܒܼܵܐ ܒܹܡܼܝ ܘܲܒܼܪܵܐ ܡܲܟܼܪܹܟܼܝ<EOS>ܘܪܘܼܚܵܐ ܕܩܘܼܕܼܫܵܐ ܫܲܡܠܝܼ ܫܘܼܦܪܹܟܼܝ ܪܘܼܚܵܢܵܝܵܐ<EOS>ܛܘܼܒܲܝܟܿܝ ܥܹܕܿܬܵܐ ܕܲܒܼ̈ܢܲܬܼ ܡܲܠ̈ܟܹܿܐ ܛܘܼܒܼܵܐ ܝܲܗ̣̄ܒܼ ܠܹܟܼܝ<EOS>ܕܪܲܚ̣ܡܹܟܼܝ ܚܲܬܼܢܵܐ ܕܕܼܝܼܠܹܗ ܐܸܢܘܿܢ ܫܡܲܝܵܐ ܘܐܲܪܥܵܐ<EOS>ܛܘܼܒܲܝܟܿܝ ܥܹܕܿܬܵܐ ܕܗܵܐ ܒܲܫܡܲܝܵܐ ܓܢܘܿܟܹܟܼܝ ܡܲܬܼܩܲܢ<EOS>ܘܲܣܕܼܝܼܪܝܼܢ ܒܹܗ ܛܘܼܒܹ̈ܐ ܡܠܝܼܟܹ̈ܐ ܕܠܵܐ ܫܘܼܠܵܛܵܐ<EOS>ܛܘܼܒܲܝܟܿܝ ܥܹܕܿܬܵܐ ܕܟܲܕܼ ܡ̣ܢ ܐܲܪܥܵܐ ܗ̄ܘ̣ ܓܸܢܣܹܟܼܝ ܫܝܼܛܵܐ<EOS>ܗܵܐ ܒܲܫܡܲܝܵܐ ܨܝܼܪܝܼܢ ܫܘܼܦܪܲܝܣܣܟܿܝ ܒܹܝܬܼ ܐܲܠܵܗܵܐ<EOS>ܛܘܼܒܲܝܟܿܝ ܥܹܕܿܬܵܐ ܕܟܼܠܗܘܿܢ ܫܘܼܦܪܹ̈ܐ ܢܣܲܟ ܥܲܠ ܪܹܫܹܟܼܝ<EOS>ܡ̇ܪܹܐ ܛܘܼܒܹ̈ܐ ܕܪܲܚ̣ܡܹܟܼܝ ܘܡܲܟܼܪܹܟܼܝ ܘܐܵܘܪܸܒܼ ܠܲܫܡܹܟܼܝ<EOS>ܛܘܼܒܲܝܟܿܝ ܥܹܕܿܬܵܐ ܕܥܹܐܕܲܝ̈ܟܿܝ ܪܵܥ̇ܡܝܼܢ ܒܐܲܪܒܲܥܦܸܢ̈ܝܵܢ<EOS>ܘܡܸܬܼܪܲܡܪܲܡ ܒܹܟܼܝ ܫܡܹܗ ܩܲܕܿܝܼܫܵܐ ܐܲܝܟ ܫܘܼܘܕܵܝܹܗ<EOS>ܟܲܠܲܬܼ ܛܘܼܒܹ̈ܐ ܩܲܒܸܿܠܝ ܡܸܠܲܝ̈ ܐܲܝܟ ܪܘܼܡܝܵܢܵܐ<EOS>ܘܲܬܼܚܹܝܬܼ ܟܸܢܦܹܟܼܝ ܣܲܬܲܪܝ ܚܲܝܲܝ̈ ܡ̣ܢ ܢܸܟܼܝܵܢܹ̈ܐ<EOS>ܡ̇ܪܲܢ ܗܲܒܼ ܠܝܼ ܕܠܵܐ ܐܸܬܼܢܲܟܼܪܸܐ ܡ̣ܢ ܗܵܘ̇ ܛܘܼܒܼܵܐ<EOS>ܕܠܹܗ ܗ̄ܘ̣ ܡܣܲܟܿܝܵܐ ܥܹܕܿܬܵܐ ܘܲܒܼܢܹ̈ܝܗ̇ ܒܝܘܿܡ ܓܸܠܝܵܢܵܟ<EOS>ܥܘܼܒܼܚܵܐ ܠܵܟ ܚܲܬܼܢܵܐ ܡܝܼܚܵܐ ܡ̣ܢ ܥܹܕܿܬܵܟ ܙܒܼܝܼܢܲܬܼ ܒܲܕܼܡ̇ܟ<EOS>