ܡܺܐܡܪܳܐ ܕܰܬܡܳܢܝܳܐ ܕܥܰܠ ܝܰܘܣܶܦ<EOS>ܡܺܐܡܪܳܐ ܕܰܬܡܳܢܝܳܐ ܕܥܰܠ ܝܰܘܣܶܦ<EOS>ܘܥܰܠ ܟܰܦܢܳܐ ܕܰܗܘܳܐ<EOS>ܬܰܪܥܳܐ ܪܰܒܳܐ ܦܼܬܰܚ ܠܺܝ ܝܰܘܣܶܦ ܕܰܫܟܰܚ̈ܳܬ݂ܳܐ<EOS>ܒܳܟ ܡܳܪܝ̱ ܐܶܥܿܽܘܠ ܐܶܚܿܙܶܐ ܫܽܘܦܪ̈ܶܐ ܕܰܣܕܺܝܪܺܝܢ ܒܶܗ<EOS>ܡܶܕܶܡ ܚܼܰܕܬ݂ܳܐ ܕܠܰܘ ܕܺܝܠܶܗ ܗܽܘ ܓܠܼܳܐ ܚܰܘܺܝ ܠܺܝ<EOS>ܘܰܡܠܳܢܝ ܬܶܗܪܳܐ ܕܬܽܘܒ ܐܶܡܿܰܠܶܠ ܥܰܠ ܢܶܨܚ̈ܳܢܰܘܗ̱ܝ<EOS>ܕܺܝܠܳܟ ܗ̱ܘ ܡܳܪܝ̱ ܟܽܠܗܽܘܢ ܓܰܙ̈ܶܐ ܕܰܟܣܸܶܝܢ ܗ̱ܘܰܘ ܒܶܗ<EOS>ܘܡܶܢܗܽܘܢ ܐܰܦܶܩ ܥܽܘܬ݂ܪܳܐ ܠܡܶܨܪܶܝܢ ܕܶܐܫܼܬܰܕܰܪ ܠܳܗ̇<EOS>ܡܳܐܢ̈ܶܐ ܫܐܺܝܼ̈ܠܶܐ ܠܒܶܫ ܡܶܣܟܺܢܳܐ ܘܰܒܗܽܘܢ ܝܼܺܪܶܒ<EOS>ܥܕܰܡܳܐ ܕܬܶܣܒܰܪ ܟܽܠܳܗ̇ ܐܰܪܥܳܐ ܕܗܽܘܝܽܘ ܥܰܬܺܝܼܪ<EOS>ܐ̱ܪ̈ܳܙܰܘܗ̱ܝ ܕܰܒܪܳܐ ܣܡܰܟ݂ܘ ܠܶܗ ܕܢܼܶܣܰܩ ܥܰܠ ܪܰܒܽܘܬ݂ܐ<EOS>ܘܥܰܠ ܗܳܝ ܡܰܛܺܝ ܠܗܳܕܶܐ ܟܽܠܳܗ̇ ܪܺܝܫܳܢܽܘܬ݂ܐ<EOS>ܙܺܝܼܘܳܐ ܓܢܺܝܼܒܳܐ ܐܺܝܬ ܗ̱ܘܳܐ ܒܨܰܠܡܶܗ ܡܶܢ ܕܺܝܚܺܝܕܳܐ<EOS>ܘܥܰܠܗ̇ܳܝ ܐܰܙܗܰܪ ܥܰܠ ܒܶܪ̈ܝܳܬ݂ܐ ܫܡܶܗ ܫܰܦܺܝܪܳܐ<EOS>ܐܺܡܰܪ ܡܳܕܶܝܢ ܥܰܠ ܗܰܘ ܫܽܘܦܪܳܐ ܕܝܰܗ̱ܒ ܠܶܗ ܫܽܘܦܪ̈ܶܐ<EOS>ܟܰܕ ܢܿܳܛܰܪ ܐ̱ܢܳܐ ܛܶܟܣܳܐ ܠܡܺܐܡܪܳܐ ܒܟ݂ܽܠܳܗ̇ ܐܽܘܪܚܶܗ<EOS>ܦܫܰܪ ܗ̱ܘܳܐ ܠܡܰܠܟܳܐ ܚܶܠܡܶܗ ܘܺܝܪܶܒ ܡܶܢ ܦܽܘܫܳܩܳܐ<EOS>ܘܡܶܢ ܓܰܘ ܐ̱ܪܳܙܶܗ ܕܚܶܠܡܳܐ ܐ̱ܪܳܙܳܐ ܬܽܘܒ ܢܳܒܰܥ ܗ̱ܘܳܐ<EOS>ܣܽܘܥܪܳܢܳܐܺܝܬ ܦܰܫܶܩ ܝܰܘܣܶܦ ܐܰܝܟ ܕܰܒܙܰܒܢܶܗ<EOS>ܘܗܰܘ ܦܽܘܫܳܩܳܐ ܥܰܠ ܦܽܘܫܳܩܳܐ ܣܢܺܝܼܩ ܬܶܢܝܳܢܽܘܬ݂<EOS>ܠܰܘ ܕܰܡܗܺܝܼܪ ܐ̱ܢܳܐ ܛܳܒ ܡܶܢ ܝܰܘܣܶܦ ܣܳܡܶܬ ܐܰܦ̈ܰܝ<EOS>ܠܰܡܦܰܫܳܩܽܘ ܥܶܠܬ݂ܗ ܕܚܶܠܡܳܐ ܘܚܰܬܺܝܬ݂ܽܘܬ݂ܶܗ<EOS>ܙܩܺܝܦܳܐ ܓܰܠܺܝ ܟܽܠܗܽܘܢ ܐ̱ܪ̈ܳܙܶܐ ܘܰܣܬܺܝܪ̈ܳܬ݂ܐ<EOS>ܘܒܶܗ ܐܶܬ݂ܦܰܫ̈ܰܩܝ ܥܰܡܺܝ̈ܩܳܬ݂ܐ ܕܰܓܢܺܝ̈ܙܳܢ ܗܘ̈ܰܝ<EOS>ܡܶܢ ܡܶܐܬ݂ܝܼܬܶܗ ܕܡܳܪܰܢ ܘܰܠܟܳܐ ܕܢܰܚܼܘ ܓܶܠܝ̈ܳܢܶܐ<EOS>ܘܠܳܐ ܐܺܝܬ ܡܶܕܶܡ ܕܰܟܣܸܶܐ ܠܰܐܒܳܐ ܕܠܳܐ ܝܰܗܼܒܶܗ ܠܰܢ<EOS>ܫܽܘܼܦܪܳܐ ܕܓܰܘ̈ܢܶܐ ܐܶܠܳܐ ܒܢܽܘܗܪܳܐ ܠܳܐ ܡܶܬ݂ܦܪܶܫ<EOS>ܘܐ̱ܪ̈ܳܙܰܘܗ̱ܝ ܕܰܒܪܳܐ ܐܶܠܳܐ ܒܩܶܛܠܶܗ ܠܳܐ ܐܶܬ݂ܦܰܫܼܰܩܘ̱<EOS>ܡܿܰܢ ܝܿܳܕܰܥ ܗ̱ܘܳܐ ܩܕܳܡ ܡܶܐܬ݂ܝܼܬ݂ܳܐ ܕܰܢܦܰܫܶܩ ܗ̱ܘܳܐ<EOS>ܕܦܰܓ݂ܪܶܗ ܕܡܳܪܰܢ ܐܺܝܬ݂ܘܗ̱ܝ ܣܰܒܥܳܐ ܠܥܳܠܡܳܐ ܟܽܠܶܗ<EOS>ܥܰܠ ܪܶܥܝܳܢܳܐ ܕܡܰܢܽܘ ܗܳܕܶܐ ܡܶܬܕܰܢܚܳܐ ܗܘܳܬ<EOS>ܕܗܳܠܶܝܢ ܫܽܘܦܪ̈ܶܐ ܕܺܐܝܬ ܗܘܳܐ ܒܝܰܘܣܶܦ ܕܰܡܫܺܝܚܳܐ ܗ̱ܘܰܘ<EOS>ܢܛܺܝܼܪ ܫܰܪܟܳܢܳܐ ܒܚܶܠܡܶܗ ܕܦܶܪܥܽܘܢ ܕܶܐܬ݂ܦܰܫܰܩ ܗ̱ܘܳܐ<EOS>ܕܠܳܐ ܐܺܝܬ ܦܽܘܪܣܳܐ ܕܢܶܬ݂ܦܰܫܰܩ ܗ̱ܘܳܐ ܩܕܳܡ ܡܶܐܬ݂ܝܬ݂ܳܐ<EOS>ܫܒܰܥ ܬܰܘܪ̈ܳܬ݂ܐ ܚܼܙܳܐ ܥܰܠ ܢܰܗܪܳܐ ܫܰܡܺܝ̈ܢܳܬ݂ܳܐ<EOS>ܐܰܝܟ ܐ̱ܢܳܫ ܢܺܐܼܡܰܪ ܣܰܒܥܳܐ ܪܰܒܳܐ ܒܥܳܠܡܳܐ ܟܽܠܶܗ<EOS>ܐܳܦ ܗܽܘ ܥܳܠܡܳܐ ܕܐ̱ܢܳܫܳܐ ܢܰܗܪܰܐ ܗ̱ܘ ܐܶܢ ܡܶܬ݂ܦܰܫܰܩ<EOS>ܘܒܰܕܡܽܘܬ ܫܶܦ̈ܥܶܐ ܥܳܒܪܺܝܢ ܕܳܪ̈ܶܐ ܚܰܕ ܒܳܬ݂ܪ ܚܰܕ<EOS>ܪܶܕܝܰܐ ܗ̱ܘ ܪܰܒܳܐ ܕܪܺܝܫ ܡܰܒܽܘܥܶܗ ܐܳܕܳܡ ܐܺܝܬ݂ܘܗ̱ܝ<EOS>ܘܰܐܝܟ ܡܰܥܒܰܪܬܳܐ ܕܡܰܝ̈ܳܐ ܟܽܠܝܽܘܡ ܗܳܐ ܡܶܬ݂ܚܰܕܰܬ݂<EOS>ܩܽܘܡ ܥܰܠ ܢܰܗܪܳܐ ܘܰܚܙܺܝܼ ܗܳܠܶܝܢ ܡܰܝ̈ܳܐ ܕܶܐܬ݂ܡܳܠ<EOS>ܚܰܠܶܦܘ̱ ܐܰܬ݂ܪܳܐ ܘܠܰܝܬ ܐܶܢܽܘܢ ܠܳܟ ܬܶܚܼܙܶܐ ܐܶܢܽܘܢ<EOS>ܐ̱ܚܪ̈ܳܢܶܐ ܝܰܘܡܳܢ ܡܶܬ݂ܚܰܘܺܝܢ ܠܳܟ ܟܰܕ ܚܿܳܐܰܪ ܐܰܢ̱ܬ<EOS>ܕܳܐܦ ܗܼܶܢܽܘܢ ܬܽܘܒ ܠܡܰܥܒܰܪ ܙܳܪܒܺܝܢ ܥܰܡ ܚܰܒܪ̈ܰܝܗܽܘܢ<EOS>ܐܳܦ ܗܽܘ ܥܳܠܡܳܐ ܪܗܺܝܼܒ ܕܢܶܫܰܢܶܐ ܨܶܝܕ ܫܽܘܠܳܡܳܐ<EOS>ܒܰܕܡܽܘܬ ܡܰܝ̈ܳܐ ܕܟ݂ܽܠ ܝܽܘܡ ܫܳܓ݂ܪܺܝܢ ܨܶܝܕ ܡܰܚܰܬܬ݂ܐ<EOS>ܕܳܚܶܝܢ ܕܳܪ̈ܶܐ ܗܳܢܳܐ ܠܗܳܢܳܐ ܠܰܡܫܰܢܳܝܽܘ<EOS>ܐܰܝܟ ܕܰܒܢܰܗܪܳܐ ܙܳܪܒܺܝܢ ܬܰܦ̈ܶܐ ܥܰܠ ܡܰܪܕܺܝܬ݂ܐ<EOS>ܚܽܘܪ ܬܰܩܢܳܐ ܐܺܝܬ ܘܡܶܫܟܰܚ ܐܰܢ̱ܬ ܠܶܗ ܕܥܳܠܡܳܐ ܢܰܗܪܰܐ ܗ̱ܘ<EOS>ܕܪܳܕܶܐ ܘܥܳܒܰܪ ܠܰܡܫܰܢܳܝܽܘ ܒܚܺܐܦܳܐ ܪܰܒܳܐ<EOS>ܫܢܰܝ̈ܳܐ ܟܕܺܝܢܺܝܢ ܐܰܝܟ ܬܰܘܪ̈ܳܬ݂ܐ ܒܢܺܝܪܳܐ ܪܰܒܳܐ<EOS>ܕܢܰܓܺܝܕ̈ܳܢ ܠܶܗ ܠܥܳܠܡܳܐ ܕܢܶܥܼܒܰܪ ܩܰܠܺܝܠܳܐܺܝܬ݂<EOS>ܣܰܒܥܳܐ ܘܟܰܦܢܳܐ ܣܕܺܝܪܺܝܢ ܘܳܐܬ݂ܝܢ ܚܰܕ ܒܳܬ݂ܪ ܚܰܕ<EOS>ܕܢܺܐܠܰܦ ܥܳܠܡܳܐ ܥܰܠ ܥܳܒܽܘܕܳܐ ܡܶܢ ܦܽܘܪ̈ܢܳܣܰܘܗ̱ܝ<EOS>ܨܰܠܡܳܐ ܠܥܳܠܡܳܐ ܨܳܪ ܐܰܠܳܗܳܐ ܒܚܶܠܡܳܐ ܠܦܶܪܥܽܘܢ<EOS>ܘܰܩܼܪܳܐ ܠܝܰܘܣܶܦ ܕܰܢܦܰܫܶܩ ܠܶܗ ܫܰܪܺܝܪ̈ܳܬ݂ܳܐ<EOS>ܡܰܠܦܳܢܽܘܬ݂ܐ ܕܶܢܚܰܬ ܬܰܡܳܢ ܢܰܗܺܝܪܳܐܺܝܬ݂<EOS>ܕܥܰܠ ܫܽܘܚܠܳܦܳܐ ܕܥܳܠܡܳܐ ܬܰܟ݂ܪܶܙ ܚܰܟܺܝܡܳܐܺܝܬ݂<EOS>ܐܰܩܺܝܡܶܗ ܗ̱ܘܳܐ ܚܶܠܡܳܐ ܠܦܶܪܥܽܘܢ ܥܰܠ ܡܰܥܒܰܪܬ݂ܐ<EOS>ܕܢܶܚܼܙܶܐ ܠܙܰܒܢ̈ܶܐ ܕܟ݂ܽܠܗܽܘܢ ܥܳܒܿܪܺܝܢ ܠܰܡܫܰܢܳܝܽܘ<EOS>ܣܰܒܥܳܐ ܘܟܰܦܢܳܐ ܨܳܪ ܗ̱ܘܳܐ ܩܽܘܕܡܰܘܗ̱ܝ ܕܢܶܬܚܰܟܰܡ ܗ̱ܘܳܐ<EOS>ܕܰܠܙܳܝܽܘܢܳܐ ܢܼܶܗܘܶܐ ܥܳܗܶܕ ܟܽܠ ܝܰܘܡ̈ܳܬ݂ܗ<EOS>ܚܼܙܳܐ ܬܰܘܪ̈ܳܬ݂ܐ ܒܡܰܪܓܳܐ ܕܪ̈ܳܥܝܳܢ ܐܰܝܟ ܐ̱ܢܳܫ ܢܺܐܼܡܰܪ<EOS>ܕܡܰܪܓܰܐ ܗ̱ܘ ܥܳܠܡܳܐ ܘܰܐܝܟ ܗܰܒ̈ܳܒܶܐ ܐ̱ܢܳܫ̈ܳܐ ܚܿܳܡܺܝܢ<EOS>ܝܰܘܡܳܢ ܣܰܒܥܰܐ ܗ̱ܘ ܕܰܐܫܪܺܝ ܒܥܳܠܡܳܐ ܒܰܪ ܐܰܠܳܗܳܐ<EOS>ܐܰܝܢܳܐ ܕܰܚܟܺܝܼܡ ܢܺܐܣܽܘܢ ܢܰܦܫܶܗ ܒܫܰܦܺܝܪ̈ܳܬ݂ܐ<EOS>ܦܰܓܪܶܗ ܕܰܒܪܳܐ ܥܠܰܠܬ݂ܐ ܗ̱ܘ ܪܰܒܬܳܐ ܠܰܕܫܿܳܩܶܠ ܠܶܗ<EOS>ܕܰܐܝܟ ܫܰܪܟܳܢܳܐ ܕܚܰܝ̈ܶܐ ܢܛܺܝܼܪ ܒܶܗ ܠܥܳܠܡܳܐ ܚܼܰܕܬ݂ܐ<EOS>ܚܽܘܪ ܐܰܝܟ ܝܰܘܣܶܦ ܐܶܢ ܚܰܟܺܝܼܡ ܐܰܢ̱ܬ ܒܰܙܒܰܢ ܣܰܒܥܳܐ<EOS>ܘܦܽܘܩ ܟܰܢܶܫ ܠܳܟ ܐܶܣܢܳܐ ܠܢܰܦܫܳܟ ܕܬܺܐܚܶܐ ܡܶܢܶܗ<EOS>ܥܒܽܘܪܳܐ ܕܟܰܢܶܫ ܝܰܘܣܶܦ ܐܰܘܦܺܝ ܘܒܰܩ ܘܶܐܬ݂ܛܰܠܰܩ<EOS>ܘܦܰܓ݂ܪܳܐ ܚܰܝܳܐ ܠܥܳܠܡܳܐ ܣܰܒܥܰܐ ܗ̱ܘ ܠܰܕܢܳܣܶܒ ܠܶܗ<EOS>ܠܝܰܘܡܳܐ ܐ̱ܚܪܳܝܳܐ ܛܽܘܪ ܒܳܟ ܗܳܢܳܐ ܐܶܣܢܳܐ ܪܰܒܳܐ<EOS>ܕܢܶܗܘܶܐ ܫܟܺܝܼܚ ܠܳܟ ܕܬܺܐܚܶܐ ܡܶܢܶܗ ܕܠܳܐ ܫܽܘܠܳܡܳܐ<EOS>ܟܰܦܢܳܐ ܗܳܘܶܐ ܒܳܬ݂ܰܪ ܗܳܢܳܐ ܣܰܒܥܳܐ ܕܰܗܘܳܐ<EOS>ܐܰܝܟ ܗܿܳܝ ܕܰܚܼܙܳܐ ܒܚܶܠܡܳܐ ܦܶܪܥܽܘܢ ܢܰܗܺܝܪܳܐܺܝܬ݂<EOS>ܒܓ݂ܰܘ ܓܺܗܰܢܳܐ ܛܽܘܦܬ݂ܳܐ ܕܡܰܝ̈ܳܐ ܡܶܕܶܡ ܗܺܝ ܪܰܒ<EOS>ܘܰܐܝܢܳܐ ܕܗܳܪܟܳܐ ܠܳܐ ܡܛܰܝܶܒ ܠܶܗ ܠܗܳܢܳܐ ܚܰܣܺܝܪܰܐ ܗ̱ܘ<EOS>ܒܗܿܰܘ ܛܽܘܪܳܦܳܐ ܚܰܕ ܦܰܪܬܽܘܬ݂ܐ ܕܚܰܝ̈ܶܐ ܣܰܒܥܰܐ ܗ̱ܘ<EOS>ܘܡܿܰܢ ܕܰܢܛܺܝܼܪ ܒܶܗ ܗܽܘ ܡܬܰܪܣܶܐ ܠܶܗ ܘܠܳܐ ܡܶܬܛܰܪܰܦ<EOS>ܠܟܰܦܢܳܐ ܕܦܰܓ݂ܪܳܐ ܝܰܨܺܝܦ ܝܰܘܣܶܦ ܠܰܡܟܰܢܳܫܽܘ<EOS>ܥܒܽܘܪܳܐ ܕܙܰܒܢܳܐ ܠܚܰܝ̈ܶܐ ܕܙܰܒܢܳܐ ܒܶܝܬ ܡܶܨܪ̈ܳܝܶܐ<EOS>ܝܶܫܽܘܥ ܡܰܠܟܰܢ ܝܰܗ̱ܒ ܬܽܘܪܣܳܝܳܐ ܦܰܓ݂ܪܶܗ ܚܰܝܳܐ<EOS>ܕܰܠܢܰܦܫ̈ܳܬ݂ܐ ܘܦܰܓ݂ܪ̈ܶܐ ܢܰܐܚܶܐ ܒܥܳܠܡܶܗ ܚܰܕܬ݂ܳܐ<EOS>ܐܶܣܢܰܐ ܗ̱ܘ ܗܳܢܳܐ ܕܠܳܐ ܫܳܪܝܳܐ ܠܶܗ ܘܠܳܐ ܓܺܗܰܢܳܐ<EOS>ܕܠܽܘܩܒܰܠ ܢܽܘܪܳܐ ܒܚܰܝܠܶܗ ܡܰܩܪܶܒ ܘܰܡܛܰܠܶܩ ܠܳܗ̇<EOS>ܗܿܳܢܰܘ ܫܶܩܝܳܐ ܕܡܰܪܘܶܐ ܠܢܰܦܫܳܐ ܕܫܿܳܬܝܳܐ ܡܶܢܶܗ<EOS>ܘܠܳܐ ܡܶܬܡܰܣܪܳܐ ܒܶܝܬ ܨܰܗܘ̈ܳܢܶܐ ܕܫܰܠܗܶܒܺܝܬ݂ܐ<EOS>ܦܰܓ݂ܪܳܐ ܘܰܕܡܳܐ ܣܰܒ ܠܳܟ ܓܰܒܪܳܐ ܒܗܰܝܡܳܢܽܘܬ݂ܐ<EOS>ܘܕܰܝܶܫ ܘܰܥܒܰܪ ܥܰܠ ܓܰܘܙܰܠܬܳܐ ܠܒܶܝܬ ܡܰܠܟܽܘܬ݂ܐ<EOS>ܗܳܢܳܐ ܚܡܺܝܪܳܐ ܛܡܽܘܪ ܒܰܓ݂ܒܺܝܠܬܳܟ ܒܰܪܡܳܝܽܘܬ݂ܐ<EOS>ܕܒܶܗ ܐܺܝܬ ܚܰܝ̈ܶܐ ܕܠܳܐ ܫܽܘܠܳܡܳܐ ܠܰܕܫܳܘܶܐ ܠܶܗ<EOS>ܙܰܒܢܰܐ ܗ̱ܘ ܗܳܢܳܐ ܕܣܰܒܥܳܐ ܪܰܒܳܐ ܒܰܐܪܥܳܐ ܟܽܠܳܗ̇<EOS>ܚܡܽܘܠ ܘܰܐܣܓܳܐ ܠܳܟ ܚܰܝ̈ܶܐ ܡܬܺܝܼܚ̈ܶܐ ܥܰܕ ܐܺܝܬ ܐܰܬ݂ܪܳܐ<EOS>ܚܽܘܪ ܦܳܪܽܘܫܳܐ ܒܗܿܰܘ ܚܰܟܺܝܼܡܳܐ ܬܡܺܝܼܗܳܐ ܝܰܘܣܶܦ<EOS>ܕܒܰܙܒܰܢ ܣܰܒܥܳܐ ܗܽܘ ܥܰܡ ܟܰܦܢܳܐ ܡܶܬ݂ܟܰܬܰܫ ܗ̱ܘܳܐ<EOS>ܠܪܽܘܚܩܳܐ ܚܿܳܐܰܪ ܐܰܝܢܳܐ ܕܚܰܟܺܝܼܡ ܒܰܕܡܽܘܬ ܝܰܘܣܶܦ<EOS>ܐܰܣܶܢ ܢܰܦܫܶܗ ܒܙܰܒܢܳܐ ܕܫܰܠܺܝܛ ܥܰܠ ܕܽܘܒܳܪܶܗ<EOS>ܒܥܳܠܡܳܐ ܐ̱ܚܪܺܢܳܐ ܥܠܰܠܬܳܐ ܠܳܐ ܐܺܝܬ ܡܶܢ ܚܺܐܪܽܘܬ݂ܐ<EOS>ܗܳܢܰܐ ܗ̱ܘ ܙܰܒܢܳܐ ܦܫܺܝܼܩ ܢܶܩܢܶܐ ܒܶܗ ܟܽܠ ܛܳܒ̈ܳܬ݂ܐ<EOS>ܒܗܰܘ ܫܽܘܠܳܡܳܐ ܠܳܐ ܐ̱ܢܳܫ ܙܿܳܪܰܥ ܕܠܳܐ ܐܺܝܼܬ ܐܰܬ݂ܪܳܐ<EOS>ܚܨܳܕܳܐ ܗ̱ܝ ܚܰܪܬ݂ܳܐ ܢܶܟܢܽܘܫ ܟܽܠܢܳܫ ܟܽܘܠ ܥܰܠ̈ܳܠܬ݂ܳܐ<EOS>ܙܰܒܢܰܐ ܗ̱ܘ ܗܳܢܳܐ ܕܰܐܝܢܳܐ ܕܟܰܫܺܝܪ ܒܶܗ ܡܶܬ݂ܬܰܓܰܪ<EOS>ܕܰܢܟܰܢܶܫ ܠܶܗ ܐܶܣܢܳܐ ܕܚܰܝ̈ܶܐ ܠܥܳܠܡܳܐ ܪܰܒܳܐ<EOS>ܒܰܪ ܐܰܠܳܗܳܐ ܥܠܰܠܬܳܐ ܐܰܣܓܺܝܼ ܒܶܝܬ ܡܳܝܽܘ̈ܬ݂ܐ<EOS>ܐܰܘ ܟܰܫܺܝܪ̈ܶܐ ܡܠܽܘ ܢܰܦܫ̈ܳܬ݂ܟ݂ܽܘܢ ܚܰܝ̈ܶܐ ܚܰܕ̈ܬ݂ܶܐ<EOS>ܡܰܓܳܢ ܝܳܗܶܒ ܡܶܢ ܒܶܝܬ ܐܰܒܽܘܗ̱ܝ ܟܽܠ ܫܶܐܠ̈ܳܬ݂ܳܐ<EOS>ܠܰܘ ܐܰܝܟ ܝܰܘܣܶܦ ܛܺܝ̈ܡܶܐ ܫܳܩܶܠ ܡܶܢ ܢܳܣܽܘ̈ܒܶܐ<EOS>ܝܰܘܣܶܦ ܡܶܢܶܗ ܡܶܕܶܡ ܠܳܐ ܝܰܗ̱ܒ ܟܰܕ ܦܰܪܢܶܣ ܗ̱ܘܳܐ<EOS>ܦܳܪܽܘܩܰܢ ܕܶܝܢ ܦܰܓ݂ܪܳܐ ܕܺܝܼܠܶܗ ܝܰܗ̱ܒ ܠܰܣܢܺܝ̈ܩܶܐ<EOS>ܡܳܕܶܝܢ ܝܼܺܨܰܦܘ ܐܳܘ ܡܳܝܽܘ̈ܬ݂ܐ ܠܰܡܟܰܢܳܫܽܘ<EOS>ܚܰܝ̈ܶܐ ܡܬܺܝܚ̈ܶܐ ܕܗܳܫܳܐ ܡܰܓܳܢ ܗܳܐ ܡܶܬ݂ܝܰܗܒܺܝܢ<EOS>ܚܰܟܺܝܼܡ ܠܶܒܳܐ ܝܰܘܣܶܦ ܨܳܪ ܠܰܢ ܛܽܘܦܣܳܐ ܛܳܒܳܐ<EOS>ܕܒܰܙܒܰܢ ܣܰܒܥܳܐ ܠܟܰܦܢܳܐ ܢܶܥܗܰܕ ܦܳܪܽܘܫܳܐܺܝܬ݂<EOS>ܐܶܪܕܶܐ ܒܫܰܪܒܶܗ ܕܰܡܠܸܶܐ ܫܽܘܦܪ̈ܶܐ ܩܰܠܺܝܠܳܐܺܝܬ݂<EOS>ܕܨܶܝܕ ܫܽܘܠܳܡܳܐ ܩܪܳܐ ܠܺܝ ܡܺܐܡܪܳܐ ܠܰܡܰܗܠܳܟܽܘ<EOS>ܥܒܼܰܪ ܗ̱ܘܳܐ ܣܰܒܥܳܐ ܘܫܰܪܺܝ ܟܰܦܢܳܐ ܕܢܺܐܼܬ݂ܐ ܠܰܐܪܥܳܐ<EOS>ܘܩܼܳܡ ܕܰܢܦܰܪܢܶܣ ܒܰܪ ܥܶܒܪ̈ܳܝܶܐ ܠܟܽܠܶܗ ܥܳܠܡܳܐ<EOS>ܢܓܰܕ ܗ̱ܘܳܐ ܟܰܦܢܳܐ ܠܰܐܬ݂ܪ̈ܰܘܳܬ݂ܐ ܕܢܺܐܬ݂ܘܢ ܨܶܝܕܰܘܗ̱ܝ<EOS>ܕܢܶܨܚܰܬ ܗܘܳܬ ܠܶܗ ܡܕܰܒܪܳܢܽܘܬ݂ܗ ܥܰܠ ܣܰܓܺܝ̈ܐܶܐ<EOS>ܩܳܡܼܘ ܥܰܠ ܬܰܪܥܶܗ ܣܢܺܝ̈ܩܶܐ ܕܢܶܒܥܽܘܢ ܣܰܝܒܪ̈ܳܬ݂ܳܐ<EOS>ܕܰܦܫܺܝܼܩ ܗܘܳܐ ܠܶܗ ܢܥܰܕܰܪ ܐܶܢܽܘܢ ܒܽܐܘܠܨܳܢܰܝ̈ܗܽܘܢ<EOS>ܪܗܼܶܛܘ ܗ̱ܘܰܘ ܒܳܬ݂ܪܶܗ ܟܰܦܢ̈ܶܝܗܿ ܕܰܐܪܥܳܐ ܢܣܰܒܰܥ ܐܶܢܽܘܢ<EOS>ܕܠܶܗ ܗܽܘ ܫܟܺܝܚ ܗ̱ܘܳܐ ܠܚܰܡܳܐ ܕܡܰܘܦܶܐ ܕܢܶܣܡܽܘܟ ܐܶܢܽܘܢ<EOS>ܨܳܒܼܘ ܡܶܣܟ̈ܺܢܶܐ ܡܶܢ ܟܽܠ ܓܰܒܺܝ̈ܢ ܨܶܝܕ ܥܰܬܺܝܪܳܐ<EOS>ܕܠܶܗ ܗܽܘ ܐܺܝܬ ܗ̱ܘܳܐ ܐܶܣܢܳܐ ܪܰܒܳܐ ܢܦܰܪܢܶܣ ܐܶܢܽܘܢ<EOS>ܚܣܰܪ ܗ̱ܘܳܐ ܠܚܰܡܳܐ ܠܡܳܪ̈ܰܘܳܬ݂ܐ ܘܰܠܫܰܠܺܝ̈ܛܶܐ<EOS>ܘܝܰܘܣܶܦ ܒܰܠܚܽܘܕ ܒܣܰܒܥܳܐ ܪܰܒܳܐ ܒܪܺܝܟ ܗ̱ܽܘ ܕܢܶܨܚܶܗ<EOS>