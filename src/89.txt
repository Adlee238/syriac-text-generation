ܥܲܠ ܬܘܼܩܵܢܵܗ̇ ܕܲܒܼܪܝܼܬܼܵܐ ܘܡܵܘܕܲܥ ܐܵܦ ܥܲܠ<EOS>ܡܐܡܪܐ ܕܬܠܬܝܢ ܘܢܝܡܫܐ<EOS>ܥܲܠ ܬܘܼܩܵܢܵܗ̇ ܕܲܒܼܪܝܼܬܼܵܐ<EOS>ܘܡܵܘܕܲܥ ܐܵܦ ܥܲܠ ܩܢܘܿܡܹ̈ܐ ܕܲܬܼܠܝܼܬܼܵܝܘܼܬܼܵܐ<EOS>ܒܹܝܬܼ ܓܲܙܵܐ ܪܲܒܵܐ ܦܬ݂ܲܚ ܠܲܢ<EOS>ܒܲܪ ܥܲܡܪܲܡ ܒܲܢܒܼܝܼܘܼܬܹܗ<EOS>ܚܲܝܠܹܗ ܪܲܒܵܐ ܕܒܼܵܪܘܿܝܵܐ<EOS>ܕܐܸܡܲܬܼܝ ܫܲܪܝܼ ܒܲܥܒܼܵܕܵ݁ܐ<EOS>ܟܲܣܝܵܐ ܗ̄ܘ̣ܵܬܼ ܗܵܕܹܐ ܡ̣ܢ ܟܠ<EOS>ܕܐܲܝܟܲܢ ܫܲܪܝܼ ܒܒܸܪ̈ܝܵܬܼܵܐ<EOS>ܘܲܒܼܚܲܝܠܵܐ ܕܡܲܢ ܐܸܬܿܬܿܩܲܢܘ<EOS>ܫܡܲܝܵܐ ܘܐܲܪܥܵܐ ܘܟܼܠ ܕܲܒܼܗܘܿܢ<EOS>ܘܲܨܒܼܵܐ ܕܢܵܘܕܲܥ ܒܵܪܘܿܝܵܐ<EOS>ܥܒܼܵܕܼܵܐ ܕܚܲܝܠܹܗ ܠܲܡܠܝܼܠܹ̈ܐ<EOS>ܠܡܘܼܫܹܐ ܓܒܼ݂ܵܐ ܠܹܗ ܬܲܠܡܝܼܕܼܵ<EOS>ܘܐܲܠܦܹܗ ܣܸܦܪܵܐ ܪܘܼܚܵܢܵܐ<EOS>ܒܛܘܼܪܵܐ ܕܣܝܼܢܲܝ ܚܵܘܝܼ ܠܹܗ<EOS>ܚܙܵܬܼܵܐ ܕܡܲܠܝܵܐ ܬܸܕܼܡܘܼܪܬܵܐ<EOS>ܘܩܵܠܵܐ ܐܘܵܬܹܗ ܡܲܫܡܲܥ ܗ̄ܘ̣ܵܐ<EOS>ܟܲܕܼ ܢܵܓܹ̇ܕܼ ܠܹܗ ܠܝܘܼܦܵܢܵܐ<EOS>ܐ̄ܢܵܫܵܐܝܼܬܼ ܨܒܼܵܐ ܕܲܢܚܵܘܸܐ<EOS>ܢܲܦܫܹܗ ܠܡܘܼܫܹܐ ܒܵܪܘܿܝܵܐ<EOS>ܘܥܲܠ ܗܵܕܹܐ ܡܸܬܼܪܲܓܼܪܵܓܼ ܗ̄ܘ̣ܵܐ<EOS>ܡܘܼܫܹܐ ܠܡܸܚܙܵܐ ܠܲܟܼܝܵܢܹܗ<EOS>ܐܸܢܗܘ̤ ܕܹܝܢ ܕܲܓܼܒܲܝܬܵܢܝ ܠܵܟ<EOS>ܬܲܠܡܝܼܕܼܵܐ ܘܪܵܚܹ̇ܡ ܐܲܢ̄ܬܿ ܠܝܼ<EOS>ܚܵܘܵܢܝ ܫܘܼܒܼܚܹܗ ܕܲܟܼܝܵܢܵܟ<EOS>ܘܐܸܬܼܒܲܩܸܐ ܒܙܝܼܘܵܟ ܟܲܣܝܵܐ<EOS>ܣܲܓܿܝܼ ܛܵܥܹ̇ܝܬܿ ܐܘܿ ܡܘܼܫܹܐ<EOS>ܡ̇ܪܝܵܐ ܠܘܵܬܹܗ ܐܵܡܲ݁ܪ ܗ̄ܘ̣ܵܐ<EOS>ܠܵܐ ܚܵܙܹ̇ܐ ܠܝܼ ܡ̇ܝܘܿܬܼܵܐ<EOS>ܕܪܵܡ ܗ̄ܘ̣ ܟܝܵܢܝ ܡ̣ܢ ܚܲܙܵܝܹ̈ܐ<EOS>ܠܝܘܼܠܦܵܢܵܐ ܩܪܹܝܬܼܵܟ ܨܹܐܕܲܝ<EOS>ܕܬܹܐܠܲܦ ܕܐܝܼܬܲܝ ܒܵܪܘܿܝܵܐ<EOS>ܠܵܐ ܗ̄ܘ̣ܵܐ ܕܬܹܐܠܲܦ ܥܲܠ ܟܲܣܝܘܼܬܼܝ<EOS>ܕܠܵܐ ܡܸܬܿܕܲܟܿܟܵܐ ܠܲܥܒܼܝܼ̈ܕܹܐ<EOS>ܡ̇ܪܝܵܐ ܐܝܼܬܼܝ ܘܐܲܠܵܗܵܐ<EOS>ܘܗܵܢ̇ܵܘ ܫܹܡܝ ܕܐܝܼܬܲܝ ܘܐܝܼܬܲܝ<EOS>ܘܲܒܼܚܲܝܠܵܐ ܕܡܹܢܝ ܐܲܩܝܼܡܹܬܼ<EOS>ܫܡܲܝܵܐ ܘܐܲܪܥܵܐ ܘܟܼܠ ܕܲܒܼܗܘܿܢ<EOS>ܘܲܕܼܠܵܐ ܡܦܵܣܝܼܢ ܡ̇ܝܘܿܬܹ̈ܐ<EOS>ܕܡ̇ܪܘܼܬܼܝ ܫܲܠܝܼܛܵܐ ܥܲܠ ܟܠ<EOS>ܠܵܟ ܥܵܒܹ̇ܕܼ ܐ̄ܢܵܐ ܐܝܼܙܓܲܕܵܐ<EOS>ܘܡܸܨܥܵܝܵܐ ܕܬܲܠܸܦ ܐܸܢܘܿܢ<EOS>ܒܐܝܼܕܲܝ̈ܟ ܨܵܒܹ̇ܐ ܐ̄ܢܵܐ ܕܐܸܓܼܠܸܐ<EOS>ܥܲܠ ܐܝܼܬܼܘܼܬܼܝ ܘܥܲܠ ܬܘܼܩܵܢܲܝ̈<EOS>ܒܵܟ ܨܵܒܹ̇ܐ ܐ̄ܢܵܐ ܕܐܹܚܲܟܸܿܡ<EOS>ܠܟܼܠܹܗ ܟܝܵܢܵܐ ܕܲܟܠܝܼܠܹ̈ܐ<EOS>ܚܙܝܼ ܡܘܼܫܹܐ ܕܓܼܵܠܹ̇ܐ ܐ̄ܢܵܐ ܠܵܟ<EOS>ܐ̄ܪ̈ܵܙܹܐ ܟܣܲܝܵ̈ܐ ܕܬܼܘܼܩܵܢܲܝ̈<EOS>ܚܘܿܬܼ ܘܐܲܟܼܪܸܙ ܒܹܝܬܼ ܡ̇ܝܘܿܬܹ̈ܐ<EOS>ܕܥܵܒܼܘܿܕܼܵܐ ܐ̄ܢܵܐ ܕܟܼܠ ܕܲܗܘ̤ܸܵܐ<EOS>ܒܐܲܪܒܿܥܝܼܢ ܝܵܘ̈ܡ̇ܬܼܵܐ ܓܲܡܪܹܗ<EOS>ܪܲܒܵܐ ܠܬܲܠܡܝܼܕܼܵܐ ܚܲܕܼܬܼܵܐ<EOS>ܘܲܣܦ݂ܲܩ ܗܵܘܢܹܗ ܕܡ̇ܝܘܿܬܼܵܐ<EOS>ܕܢܹܐܚܘܿܕܼ ܣܵܟܼܵܐ ܕܟܼܠ ܕܲܗܘ̤ܵܐ<EOS>ܚܲܝܠܵܐ ܕܪܘܼܚܵܐ ܐܲܫܪܝܼ ܒܹܗ<EOS>ܘܲܙܡ݂ܲܪ ܒܹܗ ܒܵܠܹ̈ܐ ܬܡܝܼܗܹ̈ܐ<EOS>ܘܲܒܼܚܲܠܝܘܼܬܼܵܐ ܕܢܸܡܵܬܹ̈ܐ<EOS>ܬܗܲܪܘ ܥܸܠܵܝܹ̈ܐ ܘܬܲܚܬܵܝܹ̈ܐ<EOS>ܗܘ̤ܸܵܬܼ ܒܲܪ̄ܬܼ ܩܵܠܹܗ ܐܲܝܟ ܪܲܥܡܵܐ<EOS>ܘܫܲܡ̣ܘܥܘܼܗܝ ܚܵܪ̈ܫܹܐ ܘܲܡܠܝܼܠܹ̈ܐ<EOS>ܘܦܸܬܼܓܼܵܡܵܘ̈ܗܝ ܐܲܝܟ ܫܝܼܦܘܿܪܹ̈ܐ<EOS>ܐܲܟܼܪܸܙܘ ܚܲܝܠܹܗ ܕܥܵܒܼܘܿܕܼܵܐ<EOS>ܒܪܵܫܝܼܬܼ ܠܲܡ ܫܲܪܝܼ ܘܲܒܼܪ̣ܵܐ<EOS>ܒܵܪܘܿܝܵܐ ܟܠܡܵܐ ܕܲܗܘ̤ܵܐ<EOS>ܘܬܲܚܸܡ ܙܲܒܼܢܹ̈ܐ ܒܝܼܕܲܥܬܹܗ<EOS>ܕܫܘܼܪܵܝܵܐ ܘܲܕܼܫܘܼܠܵܡܵܐ<EOS>ܘܟܲܕܼ ܒܐܝܼܬܼܘܼܬܹܗ ܠܵܐ ܫܲܪܝܼ<EOS>ܕܲܟܼܝܵܢܹܗ ܕܠܵܐ ܫܘܼܪܵܝܵܐ ܗ̄ܘ̣<EOS>ܠܲܒܼܪܝܼܬܼܵܐ ܒܙܲܒܼܢܵܗ̇<EOS>ܐܲܝܟܲܢܵܐ ܕܗܘ̤ ܝܵ̇ܕܲܥ ܗ̄ܘ̣ܵܐ<EOS>ܠܵܘ ܓܹܝܪ ܚܘܼܫܵܒܼܵܐ ܚܲܕܼܬܼܵܐ<EOS>ܢܲܓܼܕܹܿܗ ܕܢܸܒܼܪܸܐ ܒܸܪ̈ܝܵܬܼܵܐ<EOS>ܕܗܵܕܹܐ ܡ̣ܢ ܡܬܼܘܿܡ ܣܝܼܡܵܐ ܗ̣̄ܘܵܬܼ<EOS>ܒܝܼܕܲܥܬܹܗ ܥܲܡ ܐܝܼܬܼܘܼܬܹܗ<EOS>ܘܠܵܘ ܬܘܼܒܼ ܠܲܢܝܵܚܹܗ ܬܲܩܸܢ<EOS>ܫܡܲܝܵܐ ܘܐܲܪܥܵܐ ܘܟܼܠ ܕܲܒܼܗܘܿܢ<EOS>ܐܸܠܵܐ ܒܚܘܼܒܵܐ ܘܲܒܼܪ̈ܲܚܡܹܐ<EOS>ܓܠ̣ܵܐ ܨܸܒܼܝܵܢܹܗ ܠܲܥܒܼܝܼܕܹ̈ܐ<EOS>ܗܘ̤ ܓܹܝܪ ܛܵܒܼܵܐ ܗ̄ܘ̣ ܒܲܟܼܝܵܢܹܗ<EOS>ܘܲܟܼܝܵܢܵܐ ܗ̄ܘ̣ ܕܲܡܠܸܐ ܛܘܼܒܹ̈ܐ<EOS>ܘܲܒܼܛܲܝܒܿܘܼܬܹܗ ܨܒܼܵܐ ܘܐܲܝܬܿܝܼ<EOS>ܡ̣ܢ ܠܵܐ ܡܸܕܸܿܡ ܟܠܡܸܕܹܿܡ<EOS>ܕܗܵܕܹܐ ܦܲܐܝܵܐ ܠܥܵܒܼ̇ܘܿܕܼܵܐ<EOS>ܕܒܲܥܒܼܵܕܼܵܘ̈ܗܝ ܢܲܟܼܪܸܙ ܚܲܝܠܹܗ<EOS>ܘܲܬܼܒܼܘܼܩܵܢܵܐ ܕܒܸܪ̈ܝܵܬܹܗ<EOS>ܥܒܼܝܼܕܹ̈ܐ ܢܸܩܢܘܿܢ ܝܼܕܲܥܬܼܵܐ<EOS>ܐܝܼܬܼܘܼܬܹܗ ܕܠܵܐ ܫܘܼܪܵܝܵܐ ܗ̄ܝܼ<EOS>ܘܡ̇ܪܘܼܬܹܗ ܕܠܵܐ ܫܘܼܠܵܡܵܐ ܗ̄ܝܼ<EOS>ܠܲܥܒܼܵܕܼܵܘ̈ܗܝ ܕܹܝܢ ܫܘܼܪܵܝܵܐ<EOS>ܘܙܲܒܼܢܵܐ ܘܛܲܟܼܣܵܐ ܠܒܸܪ̈ܝܵܬܹܗ<EOS>ܠܵܐ ܡܸܬܿܕܲܪܟܵܐ ܐܝܼܬܼܘܼܬܹܗ<EOS>ܡ̣ܢ ܚܘܼܫܵܒܼܵܐ ܕܲܥܒܼܝܼ̈ܕܹܐ<EOS>ܘܠܵܐ ܒܲܚܙܵܬܼܵܐ ܡܸܣܬܿܝܲܟ<EOS>ܕܪܵܡ ܗ̄ܘ̣ ܟܝܵܢܹܗ ܡ̣ܢ ܗܵܕܹܐ<EOS>ܠܵܐ ܡܸܬܼܡܲܫܚܵܐ ܐܝܼܬܼܘܼܬܹܗ<EOS>ܕܲܟܼܡܵܐ ܩܲܕܿܝܼܡ ܠܲܒܼܪܵܫܝܼܬܼ<EOS>ܘܠܲܝܬܿ ܙܲܒܼܢܵܐ ܕܠܵܐ ܐܝܼܬܼܵܘܗܝ ܗ̄ܘ̣ܵܐ<EOS>ܕܲܩܕܼܵܡ ܟܠ ܗܘ̤ ܐܝܼܬܼܵܘܗܝ ܗ̄ܘ̣ܵܐ<EOS>ܐܝܼܬܼܵܘܗܝ ܗ̄ܘ̣ܵܐ ܕܠܵܐ ܫܘܼܪܵܝܵܐ<EOS>ܟܝܵܢܵܐ ܐܝܼܬܼܝܵܐ ܘܲܓܼܡܝܼܪܵܐ<EOS>ܐܲܒܼܵܐ ܘܲܒܼܪܵܐ ܘܪܘܼܚ ܩܘܼܕܼܫܵܐ<EOS>ܩܢܘܿܡܹ̈ܐ ܬܠܵܬܼܵܐ ܚܲܕܼ ܚܲܝܠܵܐ<EOS>ܐܲܒܼܵܐ ܓܡܝܼܪܵܐ ܕܠܵܐ ܫܘܼܪܵܝ<EOS>ܕܐܵܘܠܸܕܼ ܠܲܒܼܪܵܐ ܕܠܵܐ ܚܲܫܵܐ<EOS>ܘܲܒܼܪܵܐ ܕܡܸܢܹܗ ܐܲܟܼܘܵܬܹܗ<EOS>ܕܠܲܝܬܿ ܙܲܒܼܢܵܐ ܒܹܝܬܼ ܠܹܗ ܘܠܲܐܒܼܘܼܗܝ<EOS>ܘܪܘܼܚܵܐ ܕܡܸܢܹܗ ܕܲܟܼܝܵܢܵܐ<EOS>ܩܢܘܿܡ̇ܐ ܐܝܼܬܼܝܵܐ ܘܫܲܪܝܼܪܵܐ<EOS>ܕܗ̤ܝ ܫܲܘܝܘܼܬܼܵܐ ܕܲܟܼܝܵܢܹܗ<EOS>ܣܵܗ̇ܕܼܵܐ ܕܐܝܼܬܼܝܵܐ ܗ̄ܘ̣ ܥܲܡ ܐܲܒܼܵܐ<EOS>ܝܲܠܕܹܿܗ ܕܐܲܒܼܵܐ ܠܹܗ ܕܵܡܹ̇ܐ<EOS>ܕܐܝܼܬܼܵܘܗܝ ܥܲܡ ܐܲܒܼܘܼܗܝ ܡܸܡܬܼܘܿܡ<EOS>ܘܡܸܛܠ ܕܐܝܼܬܼܵܘܗܝ ܥܲܡ ܐܲܒܼܘܼܗܝ<EOS>ܠܵܐ ܚܵܒܼ̇ܫܝܼܢ ܙܲܒܼܢܹ̈ܐ ܠܝܲܠܕܹܿܗ<EOS>ܝܲܠܕܹܿܗ ܕܐܲܒܼܵܐ ܠܹܗ ܕܵܡܹ̇ܐ<EOS>ܘܐܝܼܬܼܵܘܗܝ ܥܲܡܹܗ ܐܲܝܟ ܨܸܡܚܵܐ<EOS>ܕܒܲܡܘܼܬܼ ܨܸܡܚܵܐ ܥܲܡ ܢܘܼܪܵܐ<EOS>ܐܝܼܬܼܵܘܗܝ ܝܲܠܐܕܵܐ ܥܲܡ ܐܲܒܼܘܼܗܝ<EOS>ܨܸܡܚܵܗ̇ ܕܢܘܼܪܵܐ ܥܲܡܵܐ ܗ̄ܘ̣<EOS>ܘܠܲܝܬܹܿܝܗ̇ ܢܘܼܪܵܐ ܕܠܵܐ ܨܸܡܚܵܐ<EOS>ܕܗ̤ܝ ܥܲܡ ܨܸܡܚܵܗ̇ ܡܸܬܼܚܲܙܝܵܐ<EOS>ܘܨܸܡܚܵܐ ܥܲܡܵܗ̇ ܡܸܬܼܒܲܕܲܩ<EOS>ܒܐܲܒܼܵܐ ܐܝܼܬܼܵܘܗܝ ܐܵܦ ܝܲܠܕܹܿܗ<EOS>ܘܲܒܼܪܵܐ ܥܲܡܹܗ ܕܠܵܐ ܫܘܼܪܵܝ<EOS>ܘܠܵܐ ܐܲܒܼܵܐ ܒܸܠܥܵܕܼ ܝܲܠܕܹܿܗ<EOS>ܘܠܵܐ ܒܪܵܐ ܒܸܠܥܵܕܼ ܝܵܠܘܿܕܹܗ<EOS>ܠܵܘ ܐܲܝܟ ܨܸܡܚܵܐ ܡܸܬܼܩܲܝܲܡ<EOS>ܕܠܵܐ ܩܢܘܿܡ̇ܐ ܒܪܵܐ ܡ̣ܢ ܐܲܒܼܵܐ<EOS>ܐܸܠܵܐ ܩܢܘܿܡ̇ܐ ܗ̄ܘ̣ ܫܲܪܝܼܪܵܐ<EOS>ܘܨܲܠܡܵܐ ܕܕܼܵܡܹ̇ܐ ܠܝܵܠܘܿܕܹܗ<EOS>ܠܵܐ ܐܲܒܼܵܐ ܒܪܵܐ ܡܸܬܼܟܲܢܸܐ<EOS>ܘܠܵܐ ܒܪܵܐ ܐܲܒܼܵܐ ܡܸܫܬܿܡܲܗ<EOS>ܕܦܘܼܪܫܵܢܵܐ ܕܲܫܡܵܗܲܝ̈ܗܘܿܢ<EOS>ܫܪܵܪܵܐ ܡܲܟܼܪܸܙ ܕܲܩܢܘܿܡܹ̈ܐ<EOS>ܪܘܼܚܵܐ ܩܢܘܿܡ̇ܐ ܗ̄ܘ̣ ܡ̣ܢ ܐܲܒܼܵܐ<EOS>ܕܲܫܘܸܐ ܥܲܡܹܗ ܒܟܼܠܡܸܕܹܿܡ<EOS>ܐܲܝܟ ܕܲܫܘܸܐ ܒܪܵܐ ܥܲܡ ܐܲܒܼܵܐ<EOS>ܫܘܸܐ ܪܘܼܚܵܐ ܒܐܲܒܼܵܐ ܘܲܒܼܪܵܐ<EOS>ܠܵܐ ܣܵܪܲܚ ܠܵܗܚ ܠܫܲܘܝܘܼܬܼܵܐ<EOS>ܫܘܼܚܠܵܦܵܐ ܕܲܫܡܵܗܲܝ̈ܗܘܿܢ<EOS>ܫܡܵܗܹ̈ܐ ܠܛܲܟܼܣܵܐ ܡܸܬܼܢܲܣܒܿܝܼܢ<EOS>ܘܲܩܢܘܿܡܹ̈ܐ ܫܘܹܝܢ ܒܐܝܼܬܼܘܼܬܼܵܐ<EOS>ܒܢܲܦܫܲܢ ܨܵܪ ܠܲܢ ܬܲܚܘܝܼܬܼܵܐ<EOS>ܩܢܘܿܡܹ̈ܐ ܬܠܵܬܼܵܐ ܕܐܝܼܬܼܘܼܬܼܵܐ<EOS>ܕܵܒܼܪܵܐ ܘܪܘܼܚܵܐ ܡ̣ܢ ܐܲܒܼܵܐ<EOS>ܐܲܝܟ ܡܸܠܬܼܵܐ ܘܚܲܝܹ̈ܐ ܘܢܲܦܫܵܐ<EOS>ܥܲܡܵܗ̇ ܕܢܲܦܫܵܐ ܡܸܬܼܝܲܠܕܵܐ<EOS>ܡܸܠܬܼܵܐ ܘܚܲܝܠܵܐ ܘܚܲܝܘܼܬܼܵܐ<EOS>ܘܥܲܡܹܗ ܕܐܲܒܼܵܐ ܐܝܼܬܲܝܗܘܿܢ<EOS>ܒܪܵܐ ܘܪܘܼܚܵܐ ܕܠܵܐ ܫܘܼܪܵܝܵܐ<EOS>ܬܪܹܝܢ ܚܲܝܠܹ̈ܐ ܠܘܹܝܢ ܠܗ̇ ܠܢܲܦܫܵܐ<EOS>ܡܸܠܬܼܵܐ ܘܚܲܝܘܼܬܼܵܐ ܥܲܡܵܗ̇<EOS>ܘܲܬܼܪܹܝܢ ܚܲܝܠܝܼ̈ܢ ܥܲܡ ܐܲܒܼܵܐ<EOS>ܒܪܵܐ ܘܪܘܼܚܵܐ ܕܠܵܐ ܫܘܼܪܵܝܵܐ<EOS>ܒܪܵܐ ܝܲܠܕܵܐ ܕܠܵܐ ܫܘܼܪܵܝܵܐ<EOS>ܘܪܘܼܚܵܐ ܕܢܵܦܹ̇ܩ ܡ̣ܢ ܐܲܒܼܵܐ<EOS>ܚܲܕܼ ܝܲܠܕܵܐ ܘܚܲܕܼ ܢܵܦ̇ܘܿܩܵܐ<EOS>ܚܕܼܵܐ ܫܲܘܝܘܼܬܼܵܐ ܕܒܲܟܼܝܵܢܵܐ<EOS>ܐܝܼܬܼܵܘܗܝ ܪܘܼܚܵܐ ܡ̣ܢ ܐܲܒܼܵܐ<EOS>ܘܠܵܐ ܡܸܬܼܟܲܢܸܐ ܒܫܸܡ ܝܲܠܕܵܐ<EOS>ܕܠܵܘ ܢܘܼܟܼܪܵܝܵܐ ܗ̄ܘ̣ ܒܲܟܼܝܵܢܵܐ<EOS>ܘܠܵܐ ܗ̄ܘ̣ܵܐ ܒܟܲܟܼܣܵܐ ܕܲܫܡܵܗܹ̈ܐ<EOS>ܓܒܼܝܼܠܵܐ ܚܵܘܵܐ ܡ̣ܢ ܐܵܕܼܵܡ<EOS>ܘܠܲܝܬܹܿܝܗ̇ ܒܲܪܬܹܗ ܐܵܘ ܚܵܬܹܗ<EOS>ܘܟܲܕܼ ܡܸܢܹܗ ܗ̄ܝܼ ܒܲܟܼܝܵܢܵܐ<EOS>ܐܲܢ̄ܬܿܬܹܗ ܒܲܠܚܘܿܕܼ ܡܸܬܼܩܲܪܝܵܐ<EOS>ܒܲܟܼܝܵܢܲܢ ܐܲܝܟ ܕܲܒܼܐ̄̈ܪܵܙܵܐ<EOS>ܨܵܪ ܠܲܢ ܛܘܼܦܣܵܐ ܕܐܝܼܬܼܘܼܬܹܗ<EOS>ܘܡܲܢ ܕܐܸܬܼܦܲܠܲܓܼ ܥܲܠ ܝܲܠܕܵܐ<EOS>ܢܸܚܙܸܐ ܒܕܼܝܼܠܲܢ ܬܲܚܘܝܼܬܹܗ<EOS>ܒܹܗ ܒܲܟܼܝܵܢܲܢ ܚܲܟܸܿܡ ܠܲܢ<EOS>ܕܢܸܣܬܲܟܲܠ ܥܲܠ ܪܲܒܿܘܼܬܹܗ<EOS>ܕܐܸܢ ܕܝܼܠܲܢ ܠܵܐ ܓܼܠܝܵܐ ܠܲܢ<EOS>ܟܡܵܐ ܟܲܣܝܵܐ ܒܥܵܬܼܵܐ ܕܝܼܠܹܗ<EOS>ܒܸܪ̈ܝܵܬܹܗ ܠܵܐ ܡܸܬܿܕܲܪ̈ܟܵܢ<EOS>ܘܲܥܒܼܵܕܼܵܘ̈ܗܝ ܥܲܣܩܝܼܢ ܡܸܢܲܢ<EOS>ܘܐܲܝܟܲܢ ܢܲܡܪܲܚ ܘܲܢܥܲܩܸܒܼ<EOS>ܥܲܠ ܐܝܼܬܼܘܼܬܹܗ ܕܠܵܐ ܫܘܼܪܵܝ<EOS>ܥܒܼܷܝܼܕܼܵܐ ܠܵܐ ܡܨܸܐ ܕܲܢܥܲܩܸܒܼ<EOS>ܥܲܠ ܐܝܼܬܼܘܼܬܹܗ ܕܥܵܒܼ̇ܘܿܕܼܵܐ<EOS>ܟܡܵܐ ܕܒܼܵܥܹ̇ܐ ܕܐܲܝܟܲܢ ܫܲܪܝܼ<EOS>ܕܠܵܐ ܫܘܼܪܵܝܵܐ ܡܸܫܟܲܚ ܠܹܗ<EOS>ܘܲܟܼܡܵܐ ܕܒܼܵܥܹ̇ܐ ܚܘܼܫܵܒܼܵܐ<EOS>ܕܲܢܥܲܩܸܒܼ ܥܲܠ ܐܝܼܬܼܘܼܬܹܗ<EOS>ܒܚܲܕܼܵܐ ܒܲܠܚܘܿܕܼ ܡܸܫܟܲܚ ܠܹܗ<EOS>ܕܠܵܐ ܡܸܣܬܲܝܲܟ ܒܲܟܼܝܵܢܹ̈ܗ<EOS>ܬܸܣܦܲܩ ܗܵܕܹܐ ܠܲܒܼܥܵܬܲܢ<EOS>ܕܠܲܥܒܼܵܕܵܘ̈ܗܝ ܢܸܒܼܨܸܐ ܒܲܠܚܘܿܕܼ<EOS>ܘܲܒܼܥܵܬܼܵܐ ܕܥܲܠ ܐܝܼܬܼܘܼܬܹܗ<EOS>ܒܫܸܬܼܩܵܐ ܡܸܢܲܢ ܬܸܬܼܝܲܩܲܪ<EOS>ܢܸܫܡܲܥ ܕܹܝܢ ܥܲܠ ܬܘܼܩܵܢܵܘ̈ܗܝ<EOS>ܘܲܢܫܲܒܲܚ ܠܲܥܒܼܵܕܼ̇ ܐܝܼܕܼܵܘ̈ܗܝ<EOS>ܕܚܲܝܵܒܼ ܗ̄ܘ̣ ܥܒܼܝܼܕܼܵܐ ܕܢܵܘܕܸܿܐ<EOS>ܠܒܼܵܪܘܿܝܵܐ ܥܲܠ ܟܠ ܕܲܒܼܪܵܐ<EOS>ܕܫܲܪܝܼ ܒܪܵܫܝܼܬܼ ܒܲܒܼܪܝܼܬܼܵܐ<EOS>ܗܵܕܹܐ ܫܡ݂ܲܥܢܲܢ ܡ̣ܢ ܡܘܼܫܹܐ<EOS>ܘܲܕܼܩܲܕܿܝܼܡ ܗ̄ܘ̣ ܠܲܒܼܪܵܫܝܼܬܼ<EOS>ܕܐܲܝܟܲܢ ܘܲܟܼܡܵܐ ܠܵܐ ܢܸܒܼܥܸܐ<EOS>ܢܸܒܼܥܸܐ ܕܹܝܢ ܐܲܝܟ ܝܵܕܲܘܿܥܹ̈ܐ<EOS>ܒܥܵܬܼܵܐ ܕܦܲܐܝܵܐ ܠܥܒܼܝܼܕܹ̈ܐ<EOS>ܕܡ̇ܢܲܐ ܗ̄ܝܼ ܥܸܠܬܼܵܐ ܕܡܲܫܡܲܥܥ ܗ̄ܘ̣ܵܐ<EOS>ܒܲܪ̄ܬܼ ܩܵܠܵܐ ܥܲܠ ܬܘܼܩܵܢܵܘ̈ܗܝ<EOS>ܒܪܵܫܝܼܬܼ ܕܹܝܢ ܫܲܪܝܼ ܘܲܒܼܪ̣ܵܐ<EOS>ܫܡܲܝܵܐ ܘܐܲܪܥܵܐ ܩܲܕܼܡ̇ܝܑܬܼ<EOS>ܘܲܟܼܝܵܢܹ̈ܐ ܐ̄ܚܪ̈ܵܢܹܐ ܚܲܡܫܵܐ<EOS>ܕܠܵܐ ܩܪ̣ܵܐ ܐܸܢܘܿܢ ܒܲܫܡܵܗܹ̈ܐ<EOS>ܒܗܵܕܹܐ ܕܹܝܢ ܡܸܠܬܼܵܐ ܚܒܼܝܼܫܝܼܢ<EOS>ܒܓܼܵܘ ܬܘܼܩܵܢܵܐ ܕܲܒܼܪܵܫܝܼܬܼ<EOS>ܢܘܼܪܵܐ ܘܡܲܝ̈ܐ ܘܚܸܫܘܿܟܼܵܐ<EOS>ܘܡܲܠܲܐܟܹ̈ܐ ܡܠܝܼܠܹ̈ܐ ܘܚܲܪ̈ܫܹܐ<EOS>ܒܗܵܕܹܐ ܡܸܠܬܼܵܐ ܕܲܒܼܪܵܫܝܼܬܼ<EOS>ܚܒ݂ܲܫ ܬܘܼܩܵܢܵܐ ܕܡܲܠܲܐܟܹ̈ܐ<EOS>ܘܗ̤ܘ ܒܵܪܘܿܝܵܐ ܕܟܼܠܡܸܕܹܿܡ<EOS>ܒܪ̣ܵܐܐ ܐܸܢܘܿܢ ܡ̣ܢ ܠܵܐ ܡܸܕܹܿܡ<EOS>ܒܗܵܢ ܬܘܼܩܵܢܵܐ ܕܲܒܼܪܵܫܝܼܬܼ<EOS>ܠܵܐ ܐܸܡ݂ܲܕ ܕܐܲܫܡܲܥ ܩܵܠܵܐ<EOS>ܕܠܲܝܬܿ ܗ̄ܘ̣ܵܐ ܥܒܼܝܼܕܼܵܬ ܕܫܵܡܲ݁ܥ ܗ̄ܘ̣ܵܐ<EOS>ܕܲܡܩܲܒܸܿܠ ܗ̄ܘ̣ܵܐ ܝܘܼܠܦܵܢ̇ܐ<EOS>ܟܲܕܼ ܕܹܝܢ ܫܲܪܝܼ ܒܲܟܼܝܵܢܹ̈ܐ<EOS>ܕܚܲܕܼ ܒܵܬܲܪ ܚܲܕܼ ܗܵܘܹ̇ܝܢ ܗ̄ܘ̣ܵܘ<EOS>ܒܒܲܪ̄ܬܼ ܩܵܠܵܐ ܨܒܼܵܐ ܕܲܢܒܲܕܸܿܩ<EOS>ܥܲܠ ܬܘܼܩܵܢܹܗ ܠܡܲܠܲܐܟܹ̈ܐ<EOS>ܥܸܠܬܼܵܐ ܕܒܲܪ̄ܬܼ ܩܵܠܵܐ ܗܵܕܿܐ ܗ̄ܝܼ<EOS>ܕܲܠܪ̈ܘܼܚܵܢܹܐ ܢܲܠܸܦ ܗ̄ܘ̣ܵܐ<EOS>ܕܗܵܘ̇ ܡ̇ܪܵܐ ܕܟܼܠܗܹܝܢ ܡܲܬܼܩܸܢ<EOS>ܗܘ̤ܝܘܼ ܕܐܲܩܝܼܡ ܟܸܢܫܲܝ̈ܗܘܿܢ<EOS>ܐܹܝܘ ܩܵܠܵܐ ܕܡ̣ܢ ܟܠ ܚܲܣܝܼܢ<EOS>ܕܲܒܼܪܵܫܝܼܬܼ ܡܸܬܼܡܲܠܲܠ ܗ̄ܘ̣ܵܐ<EOS>ܘܠܲܟܼܝܵܢܹ̈ܐ ܡܸܬܼܝܲܕܼܥܵܢܹ̈ܐ<EOS>ܒܚܘܼܒܵܐ ܠܘܵܬܹܗ ܢܵܓܹ̇ܕܼ ܗ̄ܘ̣ܵܐ<EOS>ܡܟܲܣܸܐ ܗ̄ܘ̣ܵܐ ܕܹܝܢ ܚܸܫܘܿܟܼܵܐ<EOS>ܠܪܵܘܡ̇ܐ ܘܥܘܼܡܩܵܐ ܫܲܘܝܵܐܝܼܬܼ<EOS>ܘܐܲܪܥܵܐ ܒܡܲܝܵ̈̄ܐ ܛܡܝܼܪܵܐ ܗ̄ܘ̣ܵܬܼ<EOS>ܥܲܕܼܠܵܐ ܬܩܲܒܸܿܠ ܬܘܼܩܵܢܵܐ<EOS>ܕܠܵܐ ܚܙܵܬܼܵܐ ܘܠܵܐ ܬܘܼܩܵܢܵܐ<EOS>ܐܝܼܬܹܝܗ̇ ܗ̄ܘ̣ܵܬܼ ܐܲܪܥܵܐ ܒܪܵܫܝܼܬܼ<EOS>ܘܠܵܐ ܡܬܲܩܲܢܬܵܐ ܩܵܪܹܐ ܠܵܗ̇<EOS>ܕܠܵܐ ܡܨܲܒܿܬܼܵܐ ܗ̄ܘ̣ܵܬܼ ܒܐܝܼܠܵܢܹ̈ܐ<EOS>ܪܘܼܚܵܐ ܠܲܡ ܡܸܬܼܝܲܒܲܠܠ ܗ̄ܘ̣ܵܐ<EOS>ܠܥܸܠ ܡ̣ܢ ܡܲܝ̈ܵܐ ܕܲܬܼܗܘܿܡܹ̈ܐ<EOS>ܟܲܕܼ ܩܵܪܹܐ ܪܘܼܚܵܐ ܕܐܵܐܲܪ<EOS>ܠܡܲܫܒܼܵܐ ܕܪܘܼܚܵܐ ܩܲܛܝܼܢܵܐ<EOS>ܗܘ̤ܵܬܼ ܕܹܝܢ ܡܸܠܬܹܗ ܕܥܵܒܼ̇ܘܿܕܼܵܐ<EOS>ܚܠܵܦ ܬܘܼܩܵܢܵܐ ܕܝܘܼܠܦܵܢܵܐ<EOS>ܘܐܲܫܡܲܥ ܩܵܠܵܐ ܠܡܲܠܲܐܟܹ̈ܐ<EOS>ܕܢܸܫܗܘܸܐ ܢܘܼܗܪܵܐ ܡܲܢܗܲܪ ܟܠ<EOS>ܐܹܝܘ ܩܵܠܵܐ ܕܡ̣ܢ ܠܵܐ ܡܸܕܸܿܡ<EOS>ܐܲܝܬܿܝܼ ܢܘܼܗܪܵܐ ܠܲܗܘܵܝܵܐ<EOS>ܐܹܝܘ ܢܘܼܗܪܵܐ ܕܥܲܡܹܗ ܕܫܸܡܥܵܐ<EOS>ܟܝܵܢܵܐ ܕܠܲܝܬܼܵܘܗܝ ܐܸܬܿܬܲܩܲܢ<EOS>ܪܲܕܼܦܹܗ ܢܘܼܗܪܵܐ ܠܚܸܫܘܿܟܼܵܐ<EOS>ܕܲܦܪܝܼܣ ܗ̄ܘ̣ܵܐ ܥܲܠ ܒܸܪ̈ܝܵܬܼܵܐ<EOS>ܘܲܬܼܗܲܪܘ ܐܲܟܲܚ̄ܕܼ ܪ̈ܘܼܚܵܢܹܐ<EOS>ܒܚܲܝܠܵܐ ܕܝܗ̣̄ܒܼ ܠܹܗ ܫܘܼܠܛܵܢܵܐ<EOS>ܘܥܲܠ ܡܸܠܬܼܵܐ ܕܲܒܼܪ̣ܵܐ ܢܘܼܗܪܵܐ<EOS>ܐܲܫܡܲܥ ܬܘܼܒܼ ܩܵܠܵܐ ܐ̄ܚܪܹܢܵܐ<EOS>ܕܲܡܫܲܒܲܚ ܠܹܗ ܠܬܼܘܼܩܵܢܹܗ<EOS>ܕܫܲܦܝܼܪ ܡܸܢܹܗ ܐܸܬܿܬܲܩܲܢ<EOS>ܐܹܝܘ ܐܘܼܡ̇ܢܵܐ ܚܲܟܿܝܼܡܵܐ<EOS>ܕܲܟܼܡܵܐ ܙܗܝܼܪ ܒܹܗ ܒܬܼܘܼܩܵܢܹܐ<EOS>ܣܵܡ̣ ܠܹܗ ܬܚܘܼܡ̇ܐ ܠܢܲܗܝܼܪܵܐ<EOS>ܕܲܟܼܡܵܐ ܘܵܠܹ̇ܐ ܕܢܸܫܲܠܲܛ<EOS>ܦܪ݂ܲܫ ܒܹܝܬܼ ܢܘܼܗܪܵܐ ܠܚܸܫܘܿܟܼܵܐ<EOS>ܕܠܵܐ ܢܸܣܥܸܐ ܚܲܕܼ ܥܲܠ ܚܲܒܼܪܹܗ<EOS>ܘܣܵܡ̣ ܢܵܡܘܿܣܵܐ ܠܪ̈ܲܗܛܲܝܗܘܿܢ<EOS>ܒܫܵܥܹ̈ܐ ܕܠܸܠܝܵܐ ܘܕܐܝܼܡܵܡܵܐ<EOS>ܩܪ̣ܵܐ ܕܹܝܢ ܠܢܘܼܗܪܵܐ ܐܝܼܡܵܡܵܐ<EOS>ܘܲܠܸܫܘܼܟܼܵܐ ܩ̣ܪܵܐ ܠܸܠܝܵܐ<EOS>ܘܒܲܫܡܵܗܹ̈ܐ ܟܲܢܝܼ ܐܸܢܘܿܢ<EOS>ܠܦܘܼܬܼ ܣܘܼܥܪ̈ܵܢܹܐ ܕܫܵܥܲܝ̈ܗܘܿܢ<EOS>ܗܘ̤ܵܐ ܕܹܝܢ ܪܲܡܫܵܐ ܐܵܦ ܨܲܦܪܵܐ<EOS>ܝܵܘܡ̇ܐ ܐܲܝܟ ܡ̇ܐ ܕܲܟܼܬܼܝܼܒܼ<EOS>ܘܲܩ̣ܪܵܝܗܝ ܝܵܘܡ̇ܐ ܩܲܕܼܡ̇ܝܵܐ<EOS>ܕܠܲܝܬܿ ܗ̄ܘ̣ܵܐ ܐ̄ܚܪܹܢܵܐ ܕܐܲܟܼܘܵܬܹܗ<EOS>ܣܵܡ̣ ܠܹܗ ܕܹܝܢ ܐܵܦ ܫܘܼܪܵܝܵܐ<EOS>ܠܸܠܝܵܐ ܠܝܵܘܡ̇ܐ ܩܲܕܼܡ̇ܝܵܐ<EOS>ܕܢܸܛܲܪ ܛܲܟܼܣܵܐ ܕܲܒܼܪܝܼܬܹܗ<EOS>ܕܚܸܫܘܿܟܼܵܐ ܗܘ̤ܵܐ ܩܲܕܼܡ̇ܝܑܬܼ<EOS>ܫܠܸ݂ܡ ܕܹܝܢ ܝܵܘܡ̇ܐ ܩܲܕܼܡ̇ܝܵܐ<EOS>ܠܹܠܲܝ ܐܝܼܡܵܩ ܚܲܕܼ ܝܵܘܡ̇ܐ<EOS>ܘܐܲܙܥܸܩ ܬܘܼܒܼ ܩܵܠܵܐ ܐ̄ܚܪܹܢܵܐ<EOS>ܕܢܗܘܸܐ ܪܩܝܼܥܵܐ ܡ̣ܢ ܡܝ̈ܵܐ<EOS>ܐܹܝܘ ܩܵܠܵܐ ܩܢܸܐ ܫܘܼܠܛܵܢܵܐ<EOS>ܕܥܲܡܵܗ̇ ܕܡܸܠܬܼܵܐ ܣܘܼܥܪܵܢܵܐ<EOS>ܐܹܝܘ ܚܲܝܠܵܐ ܕܡ̣ܢ ܪ̈ܲܦܝܵܬܼܵܐ<EOS>ܚܲܝܸܨ ܘܲܥܒ݂ܲܕܼ ܩܲܫ̈ܝܵܬܼܵܐ<EOS>ܡ̣ܢ ܡܲܝ̈ܵܐ ܒܪ̣ܵܝܗܝ ܠܲܪܩܝܼܥܵܐ<EOS>ܕܢܸܛܥܲܢ ܡܲܝ̈ܵܐ ܠܥܸܠ ܡܸܢܹܗ<EOS>ܘܲܩܪ̣ܵܝܗܝ ܒܲܡܫܵܐ ܕܲܫܡܲܝܵܐ<EOS>ܗܵܘ̇ ܩܲܕܼܡ̇ܝܵܐ ܕܲܒܼܪܵܫܝܼܬܼ<EOS>ܐܲܝܟ ܬܲܛܠܝܼܠܵܐ ܩܲܪܝܼܒܼܵܐ<EOS>ܥܒ݂ܲܕܼ ܠܲܪܩܝܼܥܵܐ ܒܲܡܨܲܥܬܼܵܐ<EOS>ܕܢܸܗܘܸܐ ܩܲܪܝܼܒܼ ܠܲܚܙܵܬܼܵܐ<EOS>ܘܦܵܪܹܫ ܒܹܝܬܼ ܡܲܝ̈ܵܐ ܠܡܲܝܵ̈ܐ<EOS>ܐܹܝܘ ܡܲܬܼܩܵܠܵܐ ܕܠܵܐ ܪܵܥܹ̇ܠ<EOS>ܕܦܲܠܸܓܼ ܡܲܝ̈ܵܐ ܫܲܘܝܵܐܝܼܬܼ<EOS>ܦܸܠܓܵܐ ܠܐܲܪܥܵܐ ܠܲܚܫܲܚܬܼܵܗ̇<EOS>ܘܦܸܠܓܵܐ ܠܝܲܨܹܗ ܕܲܪܩܝܼܥܵܐ<EOS>ܐܹܝܘ ܐܘܼܡ̇ܢܵܐ ܡܲܬܼܩܸܢ ܟܠ<EOS>ܕܝܼܕܲܥܬܹܗ ܠܵܐ ܡܸܬܿܕܲܪܟܵܐ<EOS>ܕܥܲܕܼܠܵܐ ܢܫܲܪܸܐ ܒܲܥ̇ܒܼܵܕܼܵܐ<EOS>ܝܵ̇ܕܲܥ ܗ̄ܘ̣ܵܐ ܡ̇ܢ ܚܵܫܲ݁ܚ ܠܹܗ<EOS>ܥܬܼܝܼܕܼ ܗ̄ܘ̣ܵܐ ܕܢܸܬܼܠܸܐ ܢܲܗܝܼܪܹ̈ܐ<EOS>ܟܝܵܢܵܐ ܕܢܘܼܪܵܐ ܒܲܪܩܝܼܥܵܐ<EOS>ܘܐܲܣܸܢ ܡܲܝ̈ܵܐ ܠܥܸܠ ܡܸܢܹܗ<EOS>ܕܠܵܐ ܢܸܣܬܲܝܲܛ ܡ̣ܢ ܢܘܼܪܵܐ<EOS>ܝܵ̇ܕܲܥ ܗ̄ܘ̣ܵܐ ܬܘܼܒܼ ܒܵܪܘܿܝܵܐ<EOS>ܥܲܕܼܠܵܐ ܢܸܒܼܪܸܐ ܟܠ ܕܲܗܘ̤ܵܐ<EOS>ܕܥܘܼܡܪܵܐ ܐ̄ܚܪܹܢܵܐ ܚܵܫܲ݁ܚ ܗ̄ܘ̣ܵܐ<EOS>ܠܲܡܠܝܼܠܹ̈ܐ ܒܫܘܼܠܵܡ ܙܲܒܼܢܹ̈ܐ<EOS>ܘܥܲܠ ܗܵܕܹܐ ܒܪ̣ܵܝܗܝ ܠܲܪܩܝܼܥܵܐ<EOS>ܐܲܝܟ ܬܲܛܠܝܼܠܵܐ ܒܲܡܨܲܥܬܼܵܐ<EOS>ܕܲܒܼܫܘܼܠܵܡܵܐ ܢܸܗܘܸܐ ܠܲܢ<EOS>ܕܘܼܟܲܬܼ ܐܲܪܥܵܐ ܠܲܢܝܵܚܲܢ<EOS>ܗܘ̤ܵܐ ܕܹܝܢ ܨܲܦܪܵܐ ܐܲܝܟ ܪܲܡܫܵܐ<EOS>ܘܝܵܘܡ̇ܐ ܕܲܬܼܪܹܝܢ ܐܸܫܬܲܠܲܡ<EOS>ܘܲܦܢ̣ܵܐ ܘܫܲܒܿܚܹܗ ܠܬܼܘܼܩܵܢܹܗ<EOS>ܕܫܲܦܝܼܪ ܡܸܢܹܗ ܐܸܬܿܬܲܩܲܢ<EOS>ܗܘ̤ܵܐ ܕܹܝܢ ܪܲܡܫܵܐ ܕܲܬܼܠܵܬܼܵܐ<EOS>ܕܠܵܐ ܡܫܲܓܼܢܲܢ ܡ̣ܢ ܩܲܕܼܡ̇ܝܵܐ<EOS>ܕܚܲܕܼ ܗ̄ܘ̣ ܚܲܝܠܵܐ ܦܵܩܹ̇ܕܼ ܗ̄ܘ̣ܵܐ<EOS>ܕܢܸܗܘܸܬ ܡܸܕܸܿܡ ܘܲܗܘ̤ܵܐ ܠܹܗ<EOS>ܢܸܬܼܟܲܢܫܘܼܢ ܡܲܝ̈ܵܐ ܐܸܡ݂ܲܪ<EOS>ܘܢܸܗܘܘܿܢ ܝܲܡܡܹ̈ܐ ܒܐܲܬܼܪܵܐ ܚܲܕܼ<EOS>ܘܢܸܬܼܓܲܠ̈ܝܵܢ ܐܲܦܹܝ̈ܗ̇ ܕܐܲܪܥܵܐ<EOS>ܕܬܸܗܘܸܐ ܚܵܫ̇ܚܵܐ ܠܲܥܡܘܼܪܝܵܐ<EOS>ܐܹܝܘ ܦܘܼܩܕܵܢܵܐ ܕܠܵܐ ܠܵܠܹ̇ܐ<EOS>ܐܹܝܘ ܡܸܠܬܼܵܐ ܕܠܵܐ ܡܸܬܼܥܵܘܕܼܵܐ<EOS>ܕܥܲܡܹܗ ܕܲܦܩ݂ܲܕܼ ܨܸܒܼܝܵܢܹܗ<EOS>ܐܸܬܼܟܲܢܲܫܘ ܡܲܝ̈ܵܐ ܠܝܲܡܡܹ̈ܐ<EOS>ܢܸܗܪܲܬ̤ ܐܲܪܥܵܐ ܘܐܸܬܼܦܲܨܚܲܬ̤<EOS>ܘܲܢܦ݂ܲܩ ܥܠܹܝܗ̇ ܦܘܼܩܕܵܪܢܵܐ<EOS>ܬܲܦܸܩ ܠܲܡ ܐܲܪܥܵܐ ܘܬܼܵܘܥܸܐ<EOS>ܥܸܣ̈ܒܹܿܐ ܘܙܲܪ̈ܥܹܐ ܘܐܝܼܠܵܢܹܐ<EOS>ܗܘ̤ܵܐ ܦܘܼܩܕܵܢܵܐ ܒܲܥܒܼܵܕܵ݁ܐ<EOS>ܘܐܸܨܛܲܒܿܬܲܬ̤ ܐܲܪܥܵܐ ܒܦܹܐܪܹ̈ܐ<EOS>ܘܲܗܘ̤ܵܘ ܙܲܪ̈ܥܹܐ ܘܐܝܼܠܵܢܹ̈ܐ<EOS>ܘܫܲܒܿܚܹܗ ܛܵܒܼܵܐ ܠܬܼܘܼܩܵܢܹܗ<EOS>ܗܘ̤ܵܐ ܕܹܝܢ ܪܲܡܫܵܐ ܐܵܦ ܨܲܦܪܵܐ<EOS>ܝܵܘܡ̇ܐ ܫܲܠܡܵܐ ܕܲܬܼܠܵܬܼܵܐ<EOS>ܘܲܢܦܲܩ̣ ܦܘܼܩܕܵܢܵܐ ܐ̄ܚܪܹܢܵܐ<EOS>ܘܦܲܩܸܕܼ ܕܢܸܗܘܘܿܢ ܢܲܗܝܼܪܹ̈ܐ<EOS>ܢܗܘܘܿܢ ܠܲܡ ܕܹܝܢ ܢܲܗܝܼܪܹ̈ܐ<EOS>ܒܲܪܩܝܼܥܵܐ ܠܥܸܠ ܡ̣ܢ ܐܲܪܥܵܐ<EOS>ܕܙܲܒܼܢܹ̈ܐ ܘܝܲܪ̈ܚܹܐ ܘܲܫ̈ܢܲܝܵܐ<EOS>ܒܝܲܕܼ ܪ̈ܲܗܛܲܝܗܘܿܢ ܢܸܬܼܝܲܕܼܥܘܼܢ<EOS>ܢܸܦܩܲܬ̤ ܡܸܠܬܼܵܐ ܠܲܥܒܼܵܕܼܵ݁ܐ<EOS>ܘܲܗܘ̤ܵܘ ܡܸܢܫܹܠܝ ܢܲܗܝܼܪܹ݁ܐ<EOS>ܘܣܵܡ̣ ܢܵܡܘܿܣܵܐ ܕܠܵܐ ܥܵܒܲ݁ܪ<EOS>ܠܪܲܗܛܵܐ ܕܠܸܠܝܵܐ ܘܕܐܝܼܡܵܡܵܐ<EOS>ܐܹܝܘ ܐܘܼܡ̇ܢܵܐ ܡܨܲܒܸܿܕܼ ܟܠ<EOS>ܕܲܒܼܟܼܠ ܫܲܠܝܼܛ ܨܸܒܼܝܵܢܹܗ<EOS>ܕܡ̣ܢ ܡܸܕܹܿܡ ܘܡ̣ܢ ܠܵܐ ܡܸܕܸܿܡ<EOS>ܦܫܝܼܩ ܠܹܗ ܕܢܸܥܒܸܿܕܼ ܟܠܡܸܕܸܿܡ<EOS>ܡ̣ܢ ܢܘܼܗܪܵܐ ܒܪ̣ܵܐ ܢܲܗܝܼܪܹ̈ܐ<EOS>ܡ̣ܢ ܗܵܘ̇ ܢܘܼܗܪܵܐ ܩܲܕܼܡ̇ܝܵܐ<EOS>ܟܲܕܼ ܦܲܠܓܹܗ ܠܲܡ̈ܢܵܘܵܬܼܵܐ<EOS>ܠܣܲܗܪܵܐ ܘܟܼܵܘܟܿܒܹ̈ܐ ܘܲܠܫܸܡܫܵܐ<EOS>ܠܵܐ ܩܒ݂ܲܥ ܐܸܢܘܿܢ ܒܲܪܩܝܼܥܵܐ<EOS>ܕܠܵܐ ܢܸܬܼܥܵܘܟܼܘܼܢ ܪ̈ܲܗܛܲܝܗܘܿܢ<EOS>ܐܲܝܟ ܩܲܢܘܿܕܲܝܼܠܹ݁̈ܐ ܬܠ̣ܵܐ ܐܸܢܘܿܢ<EOS>ܘܛܲܟܸܿܣ ܪܲܗܛܵܐ ܕܫܵܥܲܝ̈ܗܘܿܢ<EOS>ܫܠܸ̣ܡ ܕܹܝܢ ܝܵܘܡ̇ܐ ܪܒܼܝܼܥܵܐ<EOS>ܒܲܬܼܚܘܼܡ̇ܐ ܕܪܲܡܫܵܐ ܘܨܲܦܪܵܐ<EOS>ܘܲܢܦܲܩ̣ ܦܘܼܩܕܵܢܵܐ ܐ̄ܚܪܹܢܵܐ<EOS>ܕܢܸܗܘܸܐ ܪ̈ܲܚܫܵܐ ܡ̣ܢ ܡܝܵ̈ܐ<EOS>ܘܐܵܘܠܸܕܼܘ ܡܲܝ̈ܵܐ ܚܲܝ̈ܘܵܬܼܵܐ<EOS>ܓܸܢܣܵܢܹ̈ܐ ܕܠܵܐ ܡܸܢܝܵܢܵܐ<EOS>ܪ̈ܲܚܫܵܐ ܘܢܘܼܢܹ̈ܐ ܘܬܲܢܝܼܢܹ̈ܐ<EOS>ܘܚܲܝ̈ܘܵܬܼܵܐ ܩܵܛ̈ܘܿܠܵܬܼܵܐ<EOS>ܐܹܝܘ ܚܲܝܠܵܐ ܕܲܦܫܝܼ̈ܩܵܢ ܠܹܗ<EOS>ܥܲܣ̈ܩܵܬܼܵܐ ܐܲܝܟ ܨܸܒܼܝܵܢܹܗ<EOS>ܕܡ̣ܢ ܡܲܝܵ̈ܐ ܪܲܟܸܿܒܼ ܘܲܥܒ݂ܲܕܼ<EOS>ܓܸܢܣܵܢܹ̈ܐ ܕܠܵܐ ܡܸܢܝܵܢܵܐ<EOS>ܡ̣ܢ ܡܲܝ̈ܵܐ ܒܪ̣ܵܐ ܦܵܪ̈ܚܵܬܼܵܐ<EOS>ܟܝܵܢܵܐ ܕܣܵܚܹ̇ܐ ܥܲܠ ܐܵܐܲܪ<EOS>ܘܟܲܕܼ ܡ̣ܢ ܡܲܝ̈ܵܐ ܗ̄ܝܼ ܐܲܝܟ ܪ̈ܲܚܫܵܐ<EOS>ܛܥܝܼܢ ܠܵܗ̇ ܐܵܐܲܪ ܘܲܡܗܲܠܸܟ<EOS>ܐܹܝܘ ܛܵܒܼܵܐ ܟܡܵܐ ܪܲܒܿ ܚܘܼܒܹܿܗ<EOS>ܕܢܵܛܲ̇ܪ ܪܸܡܙܹܗ ܠܩܸܢܝܵܢܵܘ̈ܗܝ<EOS>ܕܲܒܼܫܘܼܠܵܡ ܬܘܼܩܵܢܲܝ̈ܗܘܿܢ<EOS>ܒܒܼܘܼܪ̈ܟܵܬܼܵܐ ܙܵܘܸܕܼ ܐܸܢܘܿܢ<EOS>ܐܵܘܠܸܕܼܘ ܠܲܡ ܘܲܣܓܼܵܘ ܒܐܲܪܥܵܐ<EOS>ܒܝܲܡܵܐ ܘܝܲܒܼܫܵܐ ܫܲܘܝܵܐܝܼܬܼ<EOS>ܟܲܕܼ ܡܸܬܼܢܲܛܪܝܼܢ ܓܸܢܣܲܝ̈ܟܿܘܿܢ<EOS>ܒܝܘܼܒܵܠܵܐ ܚܲܓܕܼ ܒܵܬܲܪ ܚܲܕܼ<EOS>ܒܝܵܘܡ̇ܐ ܚܡܝܼܫܵܝܵܐ ܫܲܠܸܡ<EOS>ܒܪܝܼܬܼܵܐ ܕܪ̈ܲܚܫܵܐ ܘܦܵܪ̈ܚܵܬܼܵܐ<EOS>ܘܲܒܼܝܵܘܡ̇ܐ ܕܸܫܬܵܐ ܫܲܪܝܼ<EOS>ܕܢܸܒܼܪܸܐ ܚܲܝܘ̄ܬܼܵܐ ܘܲܒܼܥܝܼܪܵܐ<EOS>ܬܲܦܸܩ ܠܲܡ ܐܲܪܥܵܐ ܘܬܲܝܬܸܿܐ<EOS>ܢܲܦܫܵܐ ܚܲܝܬܼܵܐ ܕܟܼܠ ܓܸܢܣܝܼ̈ܢ<EOS>ܚܲܝܘܲܬܼ ܫܸܢܵܐ ܘܲܒܼܥܝܼܪܵܐ<EOS>ܘܪ̈ܲܚܫܵܐ ܝܲܠܕܵܐ ܕܡ̣ܢ ܐܲܪܥܵܐ<EOS>ܐܹܝܘ ܟܝܵܢܵܐ ܚܲܪܫܵܐ ܕܐܲܦܪܲܥ<EOS>ܚܲܝ̈ܘܵܬܼܵܐ ܡ̣ܢ ܓܵܘ ܥܘܼܒܹܿܗ<EOS>ܕܟܲܕܼ ܡܸܕܼܪܵܐ ܗ̄ܘ̣ ܫܝܼܛ ܒܲܚܙܵܬܼܵܐ<EOS>ܐܵܘܠܸܕܼ ܫܘܼܦܪܵܐ ܕܟܼܠ ܓܸܢܣܝܼ̈ܢ<EOS>ܠܵܘ ܗܘ̤ ܐܵܘܠܸܕܼ ܒܲܟܼܝܵܢܹܗ<EOS>ܐܸܠܵܐ ܚܲܝܠܵܐ ܕܥܵܒܼܘܿܕܹܗ<EOS>ܗܵܘ̇ ܕܲܪܩܲܥ̣ ܐܲܪܥܵܐ ܒܪܵܫܝܼܬܼ<EOS>ܦܩ݂ܲܕܼ ܠܵܗ̇ ܘܝܸܠܕܲܬ̤ ܚܲܝ̈ܘܵܬܼܵܐ<EOS>ܒܝܵܘܡ̇ܐ ܕܸܫܬܼܵܐ ܐܸܬܼܒܲܪܝܲܬ̤<EOS>ܒܥܝܼܪܵܐ ܘܚܲܝܘ̄ܬܼܵܐ ܥܲܡ ܐܵܕܼܵܡ<EOS>ܕܗܵܠܹܝܢ ܕܥܵܗ̈ܢܵܢ ܠܦܘܼܠܚܵܢܹܗ<EOS>ܥܲܡܹܗ ܢܩܲܒܿܠ݁̈ܢ ܬܘܼܩܵܢܵܐ<EOS>ܒܝܵܘܡ̇ܐ ܕܸܫܬܵܐ ܐܸܫܬܲܠܲܡ<EOS>ܬܘܼܩܵܢܵܐ ܕܟܼܠܡܵܐ ܕܲܗܘ̤ܵܐ<EOS>ܘܚܵܘܝܼ ܚܲܝܠܹܗ ܒܵܪܘܿܝܵܐ<EOS>ܒܲܥܒܼܵܕܵܘ̈ܗܝ ܕܐܸܡ݂ܲܪ ܘܲܗܘ̤ܵܘ<EOS>ܒܝܵܘܡ̇ܐ ܫܒܼܝܼܥܵܝܵܐ ܐܸܬܿܬܿܢܝܼܚ<EOS>ܥܵܒܼ݁ܘܿܕܼܵܐ ܡ̣ܢ ܬܘܼܩܵܢܵܘ̈ܗܝ<EOS>ܘܒܲܪܟܹܗ ܠܝܵܘܡ̇ܐ ܫܒܼܝܼܥܵܝܵܐ<EOS>ܘܲܩܪ̣ܵܝܗܝ ܝܵܘܡ̇ܐ ܩܲܕܿܝܼܫܵܐ<EOS>ܠܵܐ ܓܹܝܪ ܠܵܠܹ̇ܐ ܗܵܘ̇ ܚܲܝܠܵܐ<EOS>ܘܠܵܐ ܡܸܬܼܥܵܘܲܟ ܨܼܒܼܝܵܢܹܗ<EOS>ܗܘ̤ܵܐ ܡܸܕܹܿܡ ܡ̣ܢ ܠܵܐ ܡܸܕܹܿܡ<EOS>ܠܸܫܬܵܐ ܝܵܘܡܝܼ̈ܢ ܛܠܡܸܕܹܿܡ<EOS>ܠܵܐ ܗ̄ܘ̣ܵܐ ܕܥܲܣܩܵܐ ܠܨܸܒܼܝܵܢܹܗ<EOS>ܠܵܐ ܒܪ̣ܵܐ ܡܸܚܕܼܵܐ ܟܠܡܸܕܹܿܡ<EOS>ܕܲܒܼܚܲܕܼ ܝܘܿܡ ܘܲܒܼܣܲܓܿܝܼ̈ܠܹܐ<EOS>ܫܘܸܐ ܠܹܗ ܕܢܸܥܒܸܿܕܼ ܟܠܡܸܕܹܿܡ<EOS>ܛܲܟܼܣܵܐ ܥܒܲܕܼ ܠܵܗ̇ ܠܲܒܼܪܝܼܬܹܗ<EOS>ܐܲܝܟܲܢܵܐ ܕܗܘ̤ ܝܵ̇ܕܲܥ ܗ̄ܘ̣ܵܐ<EOS>ܘܲܠܝܘܼܠܦܵܢܵܐ ܕܲܡܠܝܼܠܹ̈ܐ<EOS>ܠܸܫܬܵܐ ܝܵܘ̈ܡܝܼܢ ܫܲܠܸܡ ܟܠ<EOS>ܚܵܙܹ̇ܝܢ ܗ̄ܘ̣ܵܘ ܓܹܝܪ ܬܘܼܩܵܢܹܗ<EOS>ܡܲܠܲܐܟܹ̈ܐ ܘܡܸܬܼܒܲܩܹܝܢ ܒܹܗ<EOS>ܘܡ̇ܐ ܕܐܸܡ݂ܲܪ ܡܸܠܬܼܵܐ ܘܲܗܘ̤ܵܬܼ<EOS>ܩܥ̣ܵܘ ܠܹܗ ܫܘܼܒܼܚܵܐ ܪ̈ܘܼܚܵܢܹܐ<EOS>ܒܝܼܕܲܥܬܼܵܐ ܟܠ ܣܵܥܲ݁ܪ ܗ̄ܘ̣ܵܐ<EOS>ܗܵܘ̇ ܝܵܕܲܘܿܥܵܐ ܕܟܼܠ ܝܵ̇ܕܲܥ<EOS>ܘܡ̣ܢ ܡܸܕܹܿܡ ܘܡ̣ܢ ܠܵܐ ܡܸܕܹܿܡ<EOS>ܐܲܝܬܿܝܼ ܥܒܼܝܼܕܹ̈ܐ ܠܲܗܘܵܝܵܐ<EOS>ܠܢܘܼܗܪܵܐ ܒܪ̣ܵܝܗܝ ܡ̣ܢ ܠܵܐ ܡܸܕܹܿܡ<EOS>ܕܲܢܚܵܘܹܐ ܥܲܠ ܪܲܒܿܘܼܬܹܗ<EOS>ܘܐܵܦ ܠܢܲܦܫܲܢ ܡ̣ܢ ܠܵܐ ܡܸܕܸܿܡ<EOS>ܕܲܢܚܵܘܸܐ ܕܲܒܼܟܼܠ ܫܲܠܝܼܛ<EOS>ܒܪ̣ܵܐ ܠܢܲܗܝܼܪܹ̈ܐ ܡ̣ܢ ܢܘܼܗܪܵܐ<EOS>ܫܸܡܫܵܐ ܘܣܲܗܪܵܐ ܠܲܡܦܹܝܕܹ̈ܐ<EOS>ܘܝܲܒܸܿܒܼܘ ܟܸܢܫܹ̈ܐ ܕܡܲܠܲܐܟܹ̈ܐ<EOS>ܫܘܼܒܼܚܵܐ ܠܚܲܝܠܵܐ ܡܲܬܼܩܸܢ ܟܠ<EOS>ܒܗܵܠܹܝܢ ܦܘܼܪ̈ܣܹܐ ܚܵܐܲܪ ܗ̄ܘ̣ܵܐ<EOS>ܒܵܪܘܿܝܵܐ ܟܲܕܼ ܡܲܬܼܩܸܢ ܟܠ<EOS>ܘܲܡܬܲܗܸܐ ܗ̄ܘ̣ܵܐ ܠܲܥܒܼܵܕܵܘ̈ܗܝ<EOS>ܕܢܲܠܸܦ ܚܲܝܠܹܗ ܠܲܡܠܝܼܠܹ̈ܐ<EOS>ܒܒܼܘܼܪ̈ܟܵܬܼܵܐ ܩܲܕܿܝܼ̈ܫܵܬܼܵܐ<EOS>ܙܵܘܕܹܗ ܠܝܵܡ̇ܐ ܫܒܼܝܼܥܵܝܵܐ<EOS>ܕܠܵܐ ܢܸܗܘܸܐ ܠܹܗ ܢܘܼܟܼܪܵܝܵܐ<EOS>ܕܠܵܐ ܨܒܼܵܐ݂ ܕܢܸܒܼܪܸܐ ܒܹܗ ܡܸܕܸܿܡ<EOS>ܝܵܘܡ̇ܐ ܗ̄ܘ̣ܵܐ ܐܵܦ ܗܵܘ̇ ܝܵܘܡ̇ܐ<EOS>ܡ̣ܢ ܝܵܘ̈ܡ̇ܬܼܵܐ ܩܲܕܼܡ̇ܝܹܵܐ<EOS>ܘܲܕܼܠܵܐ ܗܘ̤ܵܐ ܠܹܗ ܬܘܼܩܵܢܵܐ<EOS>ܩ̣ܪܵܝܗܝ ܩܲܕܼܝܼܫܵܐ ܕܠܵܐ ܢܲܣܠܹܝܘܗܝ<EOS>ܝܲܕܲܥܬܼܵܐ ܕܩܲܕܿܝܼܫܘܼܬܹܗ<EOS>ܗܵܕܹܿܐ ܗ̄ܝܼ ܕܐܸܬܿܬܿܬܝܼܚ ܡ̣ܢ ܥܲܡܠܵܐ<EOS>ܕܡ̇ܐ ܕܲܫܡܲܥ̣ܢܲܢ ܫܸܡ ܥܲܠܡܵܐ<EOS>ܢܹܐܠܲܦ ܡܲܢ̣ܘܼ ܒܵܪܘܿܝܵܐ<EOS>ܥܬܼܝܼܕܼ ܗ̄ܘ̣ܵܐ ܢܸܗܘܸܐ ܗܵܢ ܝܵܘܡ̇ܐ<EOS>ܝܘܼܠܦܵܢܵܐ ܠܙܲܪܥܹܗ ܕܐܲܒܼܪܵܐ<EOS>ܕܡ̇ܐ ܕܢܵܛ̇ܪܝܼܢ ܠܹܗ ܡ̣ܢ ܥܲܡܠܵܐ<EOS>ܢܹܐܠܦܘܼܢ ܥܸܠܬܹܗ ܕܡ̇ܢ ܐܝܼܬܹܝܗ̇<EOS>ܥܲܠ ܟܠ ܕܹܝܢ ܕܲܗܘ̤ܵܐ ܡܸܢܹܗ<EOS>ܩܵܠܵܐ ܐܲܡܫܲܥ ܟܲܕܼ ܗܵܘܹ̇ܐ<EOS>ܘܗܘ̤ ܠܹܗ ܫܲܒܲܚ ܠܬܼܘܼܩܵܢܹܗ<EOS>ܕܫܲܦܝܼܪ ܡܸܢܹܗ ܐܸܬܿܬܲܩܲܢ<EOS>ܥܕܲܡ̇ܐ ܠܗܵܪܟܵܐ ܫܲܘܝܘܼܬܼܵܐ<EOS>ܕܚܲܕܼ ܩܵܠܵܐ ܥܲܠ ܟܠ ܕܲܗܘ̤ܵܐ<EOS>ܘܲܒܼܫܘܼܠܵܡܵܐ ܕܬܼܘܼܩܵܢܵܘ̈ܗܝ<EOS>ܩܵܠܵܐ ܚܲܕܼܬܼܵܐ ܐܸܬܼܡܲܠܲܠ<EOS>ܢܸܥܒܸܿܕܼ ܠܲܡ ܐ̄ܢܵܫܵܐ ܡܠܝܼܠܵܐ<EOS>ܒܨܲܠܡܲܢ ܕܝܼܠܲܢ ܘܲܕܼܢܘܼܬܲܢ<EOS>ܘܢܸܫܬܲܠܲܛ ܥܲܠ ܟܠ ܕܲܗܘ̤ܵܐ<EOS>ܕܡܸܛܠܵܬܹܗ ܐܸܬܿܬܲܩܲܢ<EOS>ܐܹܝܘ ܐܘܼܡ̇ܐ ܟܡܵܐ ܚܲܟܿܝܼܡ<EOS>ܐܹܝܘ ܛܵܒܼܵܐ ܟܡܵܐ ܫܦܝܼܥ ܚܘܿܒܹܿܗ<EOS>ܕܲܒܼܪ̣ܵܐ ܘܨܲܒܸܿܬܼ ܟܠܡܸܕܹܿܡ<EOS>ܘܗܵܝܕܲܝܹܢ ܓܲܒܼܠܹܗ ܠܝܵܪܘܿܬܼܵܐ<EOS>ܒܢ̣ܵܐ ܠܹܗ ܒܲܝܬܵܐ ܠܥܲܦܪܵܢܵܐ<EOS>ܘܐܲܣܸܢ ܘܲܡ̣ܠܵܝܗܝ ܛܵܒܼܵܬܼ̈ܐ<EOS>ܘܚܲܪ̈ܫܹܐ ܘܲܡܠܝܼܠܹ̈ܐ ܐܲܟܲܚ̄ܕܼ<EOS>ܠܬܸܫܡܸܫܬܹܿܗ ܫܲܥܒܸܿܕܼ ܐܸܢܘܿܢ<EOS>ܒܟܼܠܗܹܝܢ ܝܲܩܪܹܗ ܠܡܵܝܘܿܬܼܵܐ<EOS>ܒܬܼܘܼܩܵܢܹܗ ܘܲܒܼܫܘܼܠܛܵܢܹܗ<EOS>ܒܗܵܝ̇ ܕܲܩ̣ܪܵܝܗܝ ܨܲܠܡܵܐ ܕܝܼܠܹܗ<EOS>ܘܫܲܥܒܸܿܕܼ ܠܹܗ ܟܠܡܵܐ ܕܲܗܘ̤ܸܵܐ<EOS>ܒܟܼܠܗܹܝܢ ܕܲܗ̤ܘܲܝ̈ ܘܐܸܬܿܬܲܩܲܢ<EOS>ܩܵܠܵܐ ܒܲܠܚܘܿܕܼ ܡܲܫܡܲܥ ܗ̄ܘ̣ܵܐ<EOS>ܘܗܵܪܟܵܐ ܒܬܼܘܼܩܵܢܹܗ ܕܐܵܕܼܵܡ<EOS>ܡܸܠܟܵܐ ܘܚܘܼܫܵܒܼܵܐ ܚܲܕܼܬܼܵܐ<EOS>ܢܸܥܒܸܿܕܼ ܐ̄ܢܵܫܵܐ ܒܲܕܼܡܘܼܬܲܢ<EOS>ܘܢܸܗܘܸܐ ܫܲܠܝܼܛ ܐܲܟܼܘܵܬܲܢ<EOS>ܕܲܒܼܝܲܕܼ ܨܲܠܡܵܐ ܕܓܲܠܝܘܼܬܹܗ<EOS>ܢܲܟܼܪܸܙ ܚܲܝܠܹܗ ܠܲܥܒܼܝܼܕܹ̈ܐ<EOS>ܒܹܗܓܵܠܹ̇ܐ ܐ̄ܢܵܐ ܥܲܠ ܟܲܣܝܘܼܬܼܝ<EOS>ܠܲܟܼܝܵܢܹ̈ܐ ܡܸܬܼܝܲܕܼܥܵܢܹ̈ܐ<EOS>ܘܒܹܗ ܡܒܲܕܸܿܩ ܐ̄ܢܵܐ ܥܲܠ ܡ̇ܪܘܼܬܼܝ<EOS>ܠܚܲܪ̈ܫܹܐ ܘܠܲܡܝܼܠܹ̈ܐ ܐܲܟܲܚ̄ܕܼ<EOS>ܐܲܝܟ ܨܲܠܡܵܐ ܣܵܐܹ̇ܡ ܐ̄ܢܵܐ ܠܹܗ<EOS>ܠܲܥܒܼܝܼܕܹ̈ܐ ܕܢܸܬܼܒܲܩܘܿܢ ܒܹܗ<EOS>ܕܲܒܼܝܲܕܼ ܚܘܼܒܵܐ ܕܲܠܘܵܬܹܗ<EOS>ܒܹܗ ܟܠ ܐ̄ܢܵܫ ܠܝܼ ܢܸܫܬܵܘܕܲܥ<EOS>ܬܲܗܪܵܐ ܗ̄ܘ̣ ܬܘܼܩܵܢܹܗ ܕܐܵܕܼܵܡ<EOS>ܘܲܡܫܲܚܠܲܦ ܡ̣ܢ ܕܲܥܒܼܝܼ̈ܕܹܐ<EOS>ܕܟܼܠ ܕܲܗܘ̤ܵܐ ܒܡܸܠܬܹܗ ܥܲܒܼ݂ܕܹܿܗ<EOS>ܘܠܹܗ ܒܡܸܠܟܵܐ ܐܸܡ݂ܲܪ ܕܐܸܥܒܸܿܕ<EOS>ܫܒܼܝܼܚܵܐ ܓܒܼܝܼܠܬܹܿܗ ܕܥܲܦܪܵܢܵܐ<EOS>ܘܐ̄ܪ̈ܙܹܐ ܟܣܲܝ̈ܵܐ ܛܡܝܼܪܝܼܢ ܒܵܗ̇<EOS>ܕܠܵܐ ܐܸܡ݂ܲܪ ܕܢܸܗܘܸܐ ܐܲܟܼܘܵܬܼܝ<EOS>ܐܸܠܵܐ ܒܨܲܠܡܲܢ ܘܲܕܡܘܼܬܿܢ<EOS>ܐܹܝܘ ܡܝܘܿܬܼܵܐ ܕܲܟܼܣܹܝܢ ܒܵܗ̇<EOS>ܒܲܓܼܒܼܝܼܠܬܹܿܗ ܐ̄ܪ̈ܵܙܹܐ ܟܣܲܝܵ̈ܐ<EOS>ܐܹܝܘ ܥܲܦܪܵܢܵܐ ܕܒܲܕܸܿܩ ܠܲܢ<EOS>ܒܬܼܘܼܩܵܢܹܗ ܒܢܘܿܡܹ̈ܐ ܬܠܵܬܼܵܐ<EOS>ܒܬܼܘܼܩܵܢܵܐ ܕܨܲܠܡܹܗ ܕܐܵܕܼܵܡ<EOS>ܐܲܝܟ ܕܲܒܼܐ̄ܪܵܙܵܐ ܐܲܠܸܦ ܠܲܢ<EOS>ܗܵܝ̇ ܕܲܒܼܨܲܠܡܲܢ ܘܲܕܼܡܘܿܬܲܢ<EOS>ܒܢܘܿܡܹ̈ܐ ܬܠܵܬܼܵܐ ܫܵܘܕܲܥ ܠܲܢ<EOS>ܐܝܼܬܼܘܼܬܼܵܬܐ ܕܠܵܐ ܫܘܼܪܵܝܵܐ<EOS>ܕܐܲܒܼܵܐ ܘܲܒܼܪܵܐ ܘܪܘܼܚܩܘܼܕܼܫܵܐ<EOS>ܒܨܲܠܡܹܗ ܕܐܵܕܼܵܡ ܐܸܬܼܝܲܩܲܪ<EOS>ܐܲܝܟ ܕܲܒܼܐ̄ܪܵܙܵܐ ܟܠ ܕܲܗܘ̤ܵܐ<EOS>ܘܐܸܠܵܐ ܠܡܲܢ̣ܘܼ ܩܵܪܹ̇ܐ ܗ̄ܘ̣ܵܐ<EOS>ܒܫܲܘܝܘܼܬܼܵܐ ܕܥܲܡ ܪܲܒܿܘܼܬܹܗ<EOS>ܕܲܒܼܨܲܠܡܲܢ ܕܹܝܢ ܬܵܘ ܢܸܥܒܸܿܕܼ<EOS>ܠܵܐ ܐܵܡܲ̇ܪ ܗ̄ܘ̣ܵܐ ܠܡܲܠܲܐܟܹ̈ܐ<EOS>ܒܗܵܕܹܐ ܕܨܲܠܡܲܢ ܐܲܠܸܦ ܠܲܢ<EOS>ܥܲܠ ܦܘܼܪܫܵܢܵܐ ܕܲܩܢܘܿܡܹ̈ܐ<EOS>ܘܲܒܼܗܵܝ̇ ܕܲܕܼܡܘܼܬܼܵܐ ܕܝܼܠܲܢ<EOS>ܥܲܠ ܫܲܘܝܼܬܹܗ ܕܲܟܼܝܵܢܵܐ<EOS>ܬܵܘ ܠܲܡ ܢܸܥܒܸܿܕܼ ܒܲܪܢܵܫܵܐ<EOS>ܘܢܹܐܣܘܼܪ ܒܹܗ ܟܠܡܵܐ ܕܲܗܘ̤ܵܐ<EOS>ܕܒܲܐ̄ܚܝܵܢܘܼܬܼܗܘܿܢ ܕܲܠܘܵܬܹܗ<EOS>ܒܚܘܼܒܵܐ ܢܡܲܠܘܿܢ ܣܘܼܢܩܵܢܵܘ̈ܗܝ<EOS>ܘܲܥܒ݂ܲܕܼ ܐܲܠܵܗܵܐ ܒܨܲܠܡܹܗ<EOS>ܠܐܵܕܼܵܡ ܥܲܦܪܵܐ ܡ̣ܢ ܐܲܪܥܵܐ<EOS>ܘܲܢܦܲܚ̣ ܒܹܗ ܢܲܦܫܵܐ ܠܚܲܝܹ̈ܐ<EOS>ܟܝܵܢܵܐ ܚܲܝܵܐ ܘܲܡܠܝܼܠܵܐ<EOS>ܐܹܝܘ ܚܘܼܒܵܐ ܕܲܠܘܵܬܼ ܓܸܢܣܲܢ<EOS>ܐܹܝܘ ܐܝܼܩܵܪܹܗ ܕܬܼܘܼܩܵܢܲܢ<EOS>ܕܚܲܝܘܼܬܼܵܐ ܕܐܲܫܪܝܼ ܒܓܼܵܘܲܢ<EOS>ܡ̣ܢ ܚܘܼܒܹܿܗ ܨܒܼܵܐ ܘܲܢܦܲܚ̣ ܒܲܢ<EOS>ܐܹܝܘ ܟܝܵܢܵܐ ܕܠܵܐ ܪܘܼܟܵܒܼܵܐ<EOS>ܕܐܝܼܬܼܘܼܬܹܗ ܠܵܐ ܡܸܢܼܡܲܫܚܵܐ<EOS>ܕܟܼܕܲ ܕܡܲܬܼܩܸܢ ܠܹܗ ܠܲܟܼܝܵܢܲܢ<EOS>ܒܐܝܼ̈ܕܲܝܵܐ ܘܦܘܼܡܵܐ ܥܲܒܼ݂ܕܲܢ<EOS>ܠܵܐ ܥܲܒܼ݂ܕܲܢ ܐܲܝܟ ܚܲܝ̈ܘܵܬܼܵܐ<EOS>ܕܵܗܘ̤ܵܐ ܕܲܟܼܪܹ̈ܐ ܘܢܸܩ̈ܒܼܵܬܼܵܐ<EOS>ܕܐܵܕܼܵܡ ܩܲܕܿܝܼܡ ܒܲܒܼܪܝܼܬܹܗ<EOS>ܘܗܵܝܕܲܝܹܢ ܚܵܘܵܐ ܡ̣ܢ ܐܸܠܥܹܗ<EOS>ܬܲܩܸܢ ܠܐܵܕܼܵܡ ܩܲܕܼܡ̇ܝܑܬܼ<EOS>ܘܗܵܝܕܹܿܝܢ ܠܐܲܢ̄ܬܿܬܼܵܐ ܡ̣ܢ ܐܵܕܼܵܡ<EOS>ܕܢܹܐܠܲܦ ܚܲܝܠܵܐ ܕܥܵܒܼܘܿܕܹܗ<EOS>ܕܗܘ̤ܝܘܼ ܕܨܲܒܸܿܬܼ ܬܘܼܩܵܢܹܗ<EOS>ܓܒ݂ܲܠ ܠܲܡ ܡ̇ܪܝܵܐ ܐܲܠܵܗܵܐ<EOS>ܠܐܵܕܼܵܡ ܥܲܦܪܵܐ ܡ̣ܢ ܐܲܪܥܵܐ<EOS>ܘܣܵܡܹ̣ܗ ܒܦܲܪܕܲܝܣܵܐ ܕܲܥܕܹܢ<EOS>ܕܢܸܗܘܸܐ ܒܓܼܵܘܹܗ ܝܵܪܘܿܬܼܵܐ<EOS>ܒܥܘܼܡܪܵܐ ܦܲܐܝܵܐ ܘܲܪܓܼܝܼܓܼܵܘ<EOS>ܣܵܡ̣ܹܗ ܠܐܵܕܼܵܡ ܐܲܝܟ ܨܲܠܡܹܗ<EOS>ܕܲܥܒܼܝܼܕܹ̈ܐ ܒܝܲܕܼ ܩܲܪܝܼܒܼܵܐ<EOS>ܒܚܘܼܒܵܐ ܢܸܩܪܘܿܢ ܥܵܒܼ̇ܘܿܕܼܵܐ<EOS>ܕܵܡܹ̇ܐ ܨܲܒܡܹܗ ܠܒܼܵܪܘܿܝܵܐ<EOS>ܠܹܗ ܒܲܫܡܵܐ ܠܵܘ ܒܲܟܼܝܵܢܵܐ<EOS>ܕܐܲܫܠܛܹܗ ܥܲܠ ܟܠ ܕܐܲܬܼܩܸܢ<EOS>ܐܲܝܟ ܒܵܪܘܿܝܵܐ ܥܲܠ ܕܝܼܠܹܗ<EOS>ܗܵܘܹ̇ܐ ܐܲܒܼܵܐ ܡ̇ܐ ܕܐܵܘܠܸܕܼ<EOS>ܘܝܵ̇ܠܹܕܼ ܝܲܠܕܵܐ ܕܕܼܵܡܹ̇ܐ ܠܹܗ<EOS>ܐܲܝܟ ܐܲܒܼܵܐ ܕܐܵܘܠܸܕܼ ܠܲܒܼܪܵܐ<EOS>ܒܲܟܼܝܵܢܹܗ ܕܠܵܐ ܫܘܼܪܵܝܵܐ<EOS>ܗܘ̤ ܒܙܲܒܼܢܵܐ ܗܵܘܹ̇ܐ ܐܲܒܼܵܐ<EOS>ܘܲܒܼܙܒܼܢܵܐ ܝܵ̇ܠܹܕܼ ܝܲܠܕܵܐ<EOS>ܐܝܼܬܼܝܵܐ ܕܠܵܐ ܙܲܒܼܢܵܐ ܐܵܘܠܸܕܼ<EOS>ܘܠܲܝܬܿ ܙܲܒܼܢܵܐ ܒܹܝܬܼ ܠܹܗ ܠܝܲܠܕܹܿܗ<EOS>ܥܵܒܹ̇ܿܕܼ ܡܸܕܹܿܡ ܡ̣ܢ ܡܸܕܹܿܡ<EOS>ܘܟܲܕܼ ܠܵܐ ܐܝܼܬܵܘܗܝ ܡܲܬܼܩܸܢ ܠܹܗ<EOS>ܐܲܝܟ ܥܵܒܼ̇ܘܿܕܼܵܐ ܕܐܲܝܬܿܝܼ ܟܠ<EOS>ܠܲܗܘܵܝܵܐ ܡ̣ܢ ܠܵܐ ܡܸܕܹܿܡ<EOS>ܥܵܒܹ̇ܕܼ ܡܸܕܹܿܡ ܡ̣ܢ ܡܸܕܹܿܡ<EOS>ܘܡܸܬܿܕܲܡܸܐ ܠܹܗ ܠܒܼܵܪܘܿܝܵܐ<EOS>ܟܠ ܕܲܗܘ̤ܵܐ ܒܐܲܪܥܵܐ ܚܵܐ̇ܲܪ<EOS>ܘܕܝܼܠܹܗ ܚܝܪܹܗ ܒܲܫܡܲܝܵܐ<EOS>ܕܲܒܼܚܲܕܼ ܪܸܡܙܵܐ ܕܲܚܝܵܪܹܗ<EOS>ܠܐܲܬܼܪܹܗ ܒܵܥܹ̇ܐ ܥܸܠܵܝܵܐ<EOS>ܒܗܵܠܹܝܢ ܕܵܡܹ̇ܐ ܥܲܦܪܵܢܵܐ<EOS>ܐܲܝܟ ܕܲܒܼܐ̄̈ܪܵܙܵܐ ܠܒܼܵܪܘܿܝܵܐ<EOS>ܕܟܲܕܼ ܬܘܼܒܼ ܒܡܸܠܬܼܵܐ ܘܚܲܝܘܬܼܵܐ<EOS>ܦܵܩܹ̇ܕܼ ܐܵܦ ܗܘ̤ ܠܲܟܼܝܵܢܹ̈ܐ<EOS>ܒܲܫܡܵܐ ܕܨܲܒܡܵܐ ܫܐܝܼܠܵܐܝܼܬܼ<EOS>ܟܲܢܝܹܗ ܠܐܵܕܼܵܡ ܩܲܕܼܡ̇ܝܵܐ<EOS>ܘܗܘ̤ܵܬܐ ܨܲܠܡܵܐ ܒܲܥܒܼܵܕܼܵܐ<EOS>ܒܲܡܫܝܼܚܵܐ ܐܵܕܼܵܡ ܕܲܬܼܪܹܝܢ<EOS>ܗܵܪܟܵܐ ܫܸܩܠܲܬ̤ ܫܘܼܠܵܡܵܐ<EOS>ܗܵܝ̇ ܕܲܒܼܨܲܠܡܲܢ ܬܵܘ ܢܸܥܒܸܿܕܼ<EOS>ܕܫܲܩ̣ܠܹܗ ܠܨܲܠܡܹܗ ܒܵܪܘܿܝܵܐ<EOS>ܘܥܲܒܼܕܹܿܗ ܥܘܼܡܪܵܐ ܠܐܝܼܩܵܪܹܗ<EOS>ܒܲܡܫܝܼܚܵܐ ܗܘ̤ܵܘ ܒܲܥܒܼܵܕܼܵܐ<EOS>ܡܘܼܠܟܵܢܹ̈ܐ ܕܲܠܘܵܬܼ ܐܵܕܼܵܡ<EOS>ܕܲܩ̣ܪܵܝܗܝ ܨܲܠܡܹܗ ܘܐܸܬܼܚܲܒܲܠ<EOS>ܗܦ݂ܲܟ ܘܐܸܬܼܚܲܕܲܬܼ ܒܲܡܫܝܼܚܵܐ<EOS>ܒܝܲܕܼ ܥܸܠܬܼܵܐ ܕܨܲܠܡܹܗ ܕܐܵܕܼܵܡ<EOS>ܬܢ̣ܵܐ ܪܲܒܿܘܼܬܹܗ ܕܦܲܪܕܲܝܣܵܐ<EOS>ܕܐܵܕܼܵܡ ܢܸܕܲܥ ܐܝܼܩܵܪܹܗ<EOS>ܕܒܲܐܬܼܪܵܐ ܫܒܼܝܼܚܵܐ ܣܵܐܹ̇ܡ ܠܹܗ<EOS>ܥܒ݂ܲܕܼ ܠܲܡ ܡ̇ܪܝܵܐ ܐܲܠܵܗܵܐ<EOS>ܦܲܪܕܲܝܣܵܐ ܒܲܥܕܹܢ ܠܘܼܩܕܵܡ<EOS>ܘܐܵܘܥܝܼ ܒܓܼܵܘܹܗ ܐܝܼܠܵܢܹ̈ܐ<EOS>ܕܥܵܗ̇ܢܝܼܢ ܣܲܓܼܝܼ ܠܡܹܐܟܼܘܼܠܬܵܐ<EOS>ܚܲܕܼ ܕܹܝܢ ܡܸܢܗܘܿܢ ܕܐܝܼܠܵܢܹ̈ܐ<EOS>ܣܵܡ̣ ܒܲܡܨܲܥܬܹܗ ܕܦܲܪܕܲܝܣܵܐ<EOS>ܘܲܩܪ̣ܵܝܗܝ ܐܝܼܠܵܢܵܐ ܕܚܲܝܹ̈ܐ<EOS>ܕܢܸܩܢܸܐ ܒܹܗ ܐܵܕܼܵܡ ܚܲܝܹ̈ܐ<EOS>ܢܨ݂ܲܒܼ ܕܹܝܢ ܐܝܼܠܵܢܵܐ ܐ̄ܚܪܹܿܢܵܐ<EOS>ܘܲܩܪ̣ܵܝܗܝ ܝܵ̇ܕܲܥ ܘܵܠ̈ܝܵܬܼܵܐ<EOS>ܕܝܼܕܲܥܬܼܵܐ ܕܟܲܣܝܵܐ ܒܐܵܕܼܵܡ<EOS>ܒܦܹܐܪܵܐ ܕܡܸܢܹܗ ܡܸܬܼܕܼܠܝܵܐ<EOS>ܬܢ̣ܵܐ ܥܲܠ ܢܸܒܼܥܵܐ ܕܢܵܦܹ̇ܩ ܗ̄ܘ̣ܵܐ<EOS>ܡ̣ܢ ܦܲܪܕܲܝܣܵܐ ܘܡܲܫܩܸܐ ܠܹܗ<EOS>ܕܡ̣ܢ ܪܲܒܿܘܼܬܹܗ ܡܸܬܼܦܲܪܫܝܼܢ<EOS>ܐܲܪܒܿܥܵܐ ܢܸܒܼܥܹ̈ܐ ܠܟܼܠ ܦܸܢ̈ܝܵܢ<EOS>ܢܲܗܪܵܐ ܩܲܕܼܡ̇ܝܵܐ ܦܝܼܫܘܿܢ<EOS>ܕܚܵܕܲܪ ܠܐܲܪܥܵܐ ܕܲܚܘܝܼܠܵܐ<EOS>ܕܬܲܡ̇ܢ ܕܲܗܒܼܵܐ ܘܒܹܪ̈ܘܿܠܹܐ<EOS>ܘܟܹܐܦܹ̈ܐ ܘܛܲܒܼܥܹ̈ܐ ܢܲܗܝܼܪܹ̈ܐ<EOS>ܢܲܗܪܵܐ ܬܸܢܝܵܢܵܐ ܓܝܼܚܘܿܢ<EOS>ܕܡܲܫܩܸܐ ܠܐܲܪܥܵܐ ܕܟܼܘܼܫܵܝܹ̈ܐ<EOS>ܘܲܒܼܫܸܩܥܵܐ ܕܡܸܢܹܗ ܡܲܚܸܐ<EOS>ܠܡܸܨܪ̈ܵܝܣܹܐ ܘܡܸܕܼܝܵܢܵܝܹ̈ܐ<EOS>ܢܲܗܪܵܐ ܕܲܬܠܵܬܼܵܐ ܕܸܩܠܲܬܼ<EOS>ܕܲܥܒܼܝܼܕܼ ܐܝܼܙ ܓܲܕܵܐ ܠܐܵܬܼܘܿܪ<EOS>ܘܡܸܬܼܬܼܒܲܣܡܝܼܢ ܡ̣ܢ ܚܲܠܝܘܼܬܹܗ<EOS>ܟܠܗܘܿܢ ܥܲܡܡܹ̈ܐ ܕܲܚܕܼܵܪܵܘܗܝ<EOS>ܦܪܵܬܼ ܕܹܝܢ ܢܲܗܪܵܐ ܪܒܼܝܼܥܵܝܵܐ<EOS>ܕܥܵܒܲ̇ܪ ܒܲܡܨܲܥܬܼܵܗ̇ ܕܐܲܪܪܥܵܐ<EOS>ܘܝܵܗܹ̇ܒܼ ܢܲܦܫܹܗ ܠܦܲܠܵܝܹ̈ܐ<EOS>ܕܲܢܪܲܟܿܒܼܘܼܢ ܒܹܗ ܐܲܪ̈ܥܵܬܼܵܐ<EOS>ܠܵܘ ܕܲܢܫܲܒܲܚ ܦܲܪܕܲܝܣܵܐ<EOS>ܐܸܫܬܲܥܝܼ ܢܒܼܝܼܵܐ ܗܵܠܹܝܢ<EOS>ܘܠܵܘ ܕܲܢܩܲܠܸܣ ܪܲܒܿܘܼܬܼܵܐ<EOS>ܕܢܲܗܪ̈ܵܘܵܬܼܵܐ ܕܲܒܼܓܼܵܘܹܗ<EOS>ܠܚܲܝܠܹܗ ܕܒܼܵܪܘܿܝܵܐ ܐܲܘܪܸܒܼ<EOS>ܕܲܦܫܝܼ̈ܩܵܢ ܠܹܗ ܥܲܣ̈ܩܵܬܼܵܐ<EOS>ܕܐܲܝܟܲܢ ܢܸܒܼܥܹܗ ܕܦܲܪܕܲܝܣܵܐ<EOS>ܒܓܼܵܘ ܝܲܡܵܐ ܥܵܒܲ̇ܪ ܨܹܐܕܲܝܢ<EOS>ܥܵܒܼ̇ܪܝܼܢ ܡܲܝ̈ܵܐ ܒܓܼܵܘ ܝܼܡܲܡܹ̈ܐ<EOS>ܘܠܵܐ ܚܵܠܛ̇ܝܼܢ ܡܲܝܵ̈ܐ ܒܡܲܝܵ̈ܐ<EOS>ܘܣܵܗ̇ܕܵܐ ܗܵܕܹܐ ܠܪܲܒܿܘܼܬܹܗ<EOS>ܕܚܲܝܠܹܗ ܐܲܬܼܩܸܢ ܟܠܡܸܕܹܿܡ<EOS>ܐܹܝܘ ܪܸܡܙܵܐ ܕܢܵܛܲ̇ܪ ܡܲܝ̈ܵܐ<EOS>ܒܓܼܵܘ ܡܲܝܵ̈ܐ ܐܲܝܟ ܕܲܒܼܡܵܐܝܵܐ<EOS>ܘܠܵܐ ܚܵܠܹ̇ܛ ܡܲܝ̈ܵܐ ܕܲܥܕܹܢ<EOS>ܒܡܲܝܵ̈ܐ ܫܓܼܝܼܫܹ̈ܐ ܕܲܬܼܗܘܿܡ̇ܐ<EOS>ܥܒܼܵܕܹ̈ܐ ܚܲܪ̈ܫܹܐ ܘܫܲܬܿܝܼܩܹ̈ܐ<EOS>ܩܵܥܹ̇ܝܢ ܟܠܫܵܥ ܥܲܠ ܚܲܝܠܹܗ<EOS>ܟܲܕܼ ܡܲܠܦܝܼܢ ܠܲܡܠܝܼܠܘܼܬܼܵܐ<EOS>ܕܗܵܐ ܥܵܒܼܘܿܕܼܵܐ ܒܲܥ̇ܒܼܵܕܵܘ̈ܗܝ<EOS>ܝܘܼܠܦܵܢܵܐ ܕܡܠܸܐ ܚܲܝܹ̈ܐ<EOS>ܓܠ̣ܵܐ ܠܲܢ ܫܲܪܒܹܿܗ ܕܦܲܪܕܲܝܣܵܐ<EOS>ܘܬܲܫܥܝܼܬܼܵܐ ܕܥܲܠ ܐܝܼܠܵܢܵܐ<EOS>ܠܲܡܠܝܼܠܘܼܬܼܵܐ ܩܲܪܸܒܼܬܲܢ<EOS>ܒܥܸܠ̈ܠܵܬܼܵܐ ܨܒܼܵܐ ܕܲܢܚܲܟܸܿܡ<EOS>ܒܵܪܘܿܝܵܐ ܠܲܡܠܝܼܠܘܼܬܲܢ<EOS>ܘܐܲܝܟ ܕܲܠܫܲܒܼܪܹ̈ܐ ܒܠܘܼܚܵܡܵܐ<EOS>ܠܚܹܐܪܘܼܬܼܵܐ ܕܒܲܢ ܐܵܘܕܲܥ ܠܲܢ<EOS>ܠܪ̈ܘܼܚܵܢܹܐ ܒܝܲܕܼ ܬܘܼܩܵܢܵܘ̈ܗܝ<EOS>ܐܲܠܸܦ ܕܐܝܼܬܼܝܵܐ ܗ̄ܘ̣ ܘܥܵܒܼܘܿܕܼܵܐ ܗ̄ܘ̣<EOS>ܘܠܲܢ ܒܲܟܼܝܵܢܵܐ ܚܲܟܸܿܡ ܠܲܢ<EOS>ܕܲܓܠ̣ܵܐ ܒܲܢ ܥܲܠ ܟܲܣܝܘܼܬܹܗ<EOS>ܒܪܵܫܝܼܬܼ ܠܐܲܪܥܵܐ ܘܠܲܫܡܲܝܵܐ<EOS>ܬܲܩܸܢ ܟܲܕܼ ܠܵܐ ܐܝܼܬܲܝܗܘܿܢ<EOS>ܘܥܲܡܹܗ ܕܚܲܝܠܵܐ ܕܲܒܼܪܵܫܝܼܬܼ<EOS>ܗܘ̤ܵܘ ܚܲܝܠܹ̈ܐ ܡܸܬܼܝܲܕܼܥܵܢܹ̈ܐ<EOS>ܒܪ̣ܵܐ ܢܲܗܝܼܪܹ̈ܐ ܟܲܕܼ ܡܲܫܡܲܥ<EOS>ܩܵܠܵܐ ܠܟܸܢܫܹ̈ܐ ܕܪ̈ܘܼܚܵܢܹܐ<EOS>ܘܒܲܗܘܵܝܹܗ ܕܢܘܼܗܪܵܐ ܐܲܠܸܦ<EOS>ܕܗܘ̤ ܨܲܒܸܿܬܼ ܠܲܩܢܘܿܡܲܝ̈ܗܘܿܢ<EOS>ܥܒ݂ܲܕܼ ܡ̣ܢ ܡܲܝ̈ܵܐ ܠܲܪܩܝܼܥܵܐ<EOS>ܘܐܲܛܥܸܢ ܡܲܝ̈ܵܐ ܠܥܸܠ ܡܸܢܹܗ<EOS>ܘܨܲܒܿܬܹܗ ܒܛܲܒܼܥܹ̈ܐ ܢܲܗܝܼܪܹ̈ܐ<EOS>ܨܸܒܼܬܵܐ ܕܚܵ̇ܫܚܵܐ ܠܲܡܠܝܼܠܹ̈ܐ<EOS>ܟܲܢܸܫ ܡܲܝ̈ܵܐ ܡ̣ܢ ܐܲܪܥܵܐ<EOS>ܠܩܸܒܼܝܵܐ ܕܝܲܡܡܹ̈ܐ ܘܲܬܼܗܘܿܡܹ̈ܐ<EOS>ܘܨܲܒܿܬܼܵܗ̇ ܒܙܲܪ̈ܥܹܐ ܘܒܼܐܝܼܠܵܢܹ̈ܐ<EOS>ܠܚܲܝܹ̈ܐ ܕܐ̄ܢܵܫܵܐ ܘܕܲܒܼܥܝܼܪܵܐ<EOS>ܐܲܪܚܸܫܘ ܡܲܝ̈ܵܐ ܚܲܝ̈ܘܵܬܼܵܐ<EOS>ܘܝܸܠܕܲܬ̤ ܐܲܪܥܵܐ ܟܠ ܓܸܢܣܝܼ̈ܢ<EOS>ܘܲܒܼܬܼܘܼܩܵܢܹ̈ܐ ܫܲܬܿܝܼܩܹ̈ܐ<EOS>ܚܲܟܸܿܡ ܣܲܓܿܝܼ ܠܲܡܠܝܼܠܹ̈ܐ<EOS>ܥܒ݂ܲܕܼ ܠܲܟܼܝܵܢܲܢ ܡ̣ܢ ܐܲܪܥܵܐ<EOS>ܘܲܢܦ݂ܲܚ ܒܲܢ ܪܘܼܚܵܐ ܕܚܲܝܹ̈ܐ<EOS>ܘܲܒܼܚܘܼܒܵܐ ܕܲܠܘܵܬܼ ܓܸܢܣܲܢ<EOS>ܐܸܣ݂ܲܪ ܚܲܪ̈ܫܹܐ ܘܲܡܠܝܼܠܹ̈ܐ<EOS>ܗܵܠܹܝܢ ܟܠܗܘܿܢ ܬܘܼܩܵܢܹ̈ܐ<EOS>ܟܣܹܝܢ ܗ̄ܘ̣ܵܘ ܡܸܡܬܼܘܿܡ ܒܝܼܕܲܥܬܹܗ<EOS>ܘܲܠܓܸܠܝܵܐ ܐܲܝܬܿܝܼ ܐܸܢܘܿܢ<EOS>ܘܚܵܘܝܼ ܚܘܼܒܹܿܗ ܠܩܸܢܝܵܢ̈ܘ̈ܗܝ<EOS>ܩܲܕܿܝܼܡ ܗ̄ܘ̣ܵܐ ܕܹܝܢ ܨܸܒܼܝܵܢܹܗ<EOS>ܠܬܼܘܼܩܵܢܵܘ̈ܗܝ ܥܲܡ ܐܝܼܬܼܘܼܬܹܗ<EOS>ܘܝܵ̇ܕܲܥ ܗ̄ܘ̣ܵܐ ܥܲܕܼܠܵܐ ܢܸܒܼܪܸܐ<EOS>ܕܲܟܼܡܵܐ ܟܝܵܢܹ̈ܐ ܥܵܒܹ̇ܕܼ ܗ̄ܘ̣ܵܐ<EOS>ܡܦܵܣ ܗ̄ܘ̣ܵܐ ܕܲܬܼܪܹܝܢ ܬܘܼܩܵܢܹ̈ܐ<EOS>ܥܵܗ̇ܢܝܼܢ ܗ̄ܘ̣ܵܘ ܠܲܡܠܝܼܠܘܼܬܼܵܐ<EOS>ܥܘܼܡܪܵܐ ܕܐܲܪܥܵܐ ܠܡܵܝܘܿܬܹ̈ܐ<EOS>ܘܲܫܡܲܝܵܐ ܠܠܵܐ ܡ̇ܝܘܿܬܹ̈ܐ<EOS>ܝܵ̇ܕܲܥ ܗ̄ܘ̣ܵܐ ܚܘܼܫܵܒܲܝ̈ܗܘܿܢ<EOS>ܕܲܡܠܝܼܠܹ̈ܐ ܥܲܕܼܠܵܐ ܢܸܗܘܘܿܢ<EOS>ܘܲܓܲܠ̈ܝܵܢ ܗ̄ܘܲܝ̈ ܠܹܗ ܟܲܣ̈ܝܵܬܼܵܐ<EOS>ܕܲܒܼܵܬܲܪ ܙܲܒܼܢܵܐ ܡܸܣܬܲܥܪ̈ܵܢ<EOS>ܒܟܼܠ ܕܲܗܘ̤ܵܐ ܡܸܬܼܒܲܩܸܐ ܗ̄ܘ̣ܵܐ<EOS>ܥܲܕܼܠܵܐ ܢܹܐܬܸܐ ܠܲܗܘܵܝܵܐ<EOS>ܘܲܡܣܲܝܟܼܝܼܢ ܗ̄ܘ̣ܵܘ ܒܝܼܕܲܥܬܹܗ<EOS>ܥܒܼܵܕܹ̈ܐ ܕܡܸܢܹܗ ܗܵܘܹ̇ܝܢ ܗ̄ܘ̣ܵܘ<EOS>ܠܵܘ ܣܘܼܢܩܵܢܹܗ ܐܸܬܼܡܲܠܝܼ<EOS>ܕܠܲܝܬܿܝܼ ܒܪܝܼܬܼܵܐ ܠܲܗܘܵܝܵܐ<EOS>ܨܸܒܼܝܵܢܹܗ ܟܲܣܝܵܐ ܚܵܘܝܼ<EOS>ܕܲܟܼܡܵܐ ܪܵܚܹ̇ܡ ܠܩܸܢܝܵܢܵܘ̈ܗܝ<EOS>ܗܘ̤ ܢܸܒܼܥܵܐ ܗ̄ܘ̣ ܕܲܡܠܸܐ ܚܲܝܹ̈ܐ<EOS>ܕܲܩܢܸܐ ܗ̄ܘ̣ ܚܲܝܼ̈ܐ ܒܲܟܼܝܵܢܹܗ<EOS>ܘܡ̣ܢ ܠܵܐ ܡܸܕܲܡ ܬܲܩܸܢ ܟܠ<EOS>ܘܝܲܗ̣̄ܒܼ ܚܲܝܘܼܬܼܵܐ ܒܲܠܝܼܠܹ̈ܐ<EOS>ܥܘܼܬܼܪܹܗ ܐܝܼܬܼܵܘܗܝ ܨܸܒܼܝܵܢܹܗ<EOS>ܘܓܲܙܹܗ ܪܲܒܵܐ ܚܘܼܫܵܒܹܗ<EOS>ܘܟܲܕܼ ܠܵܐ ܫܲܐ̣ܠܘܼܗܝ ܢܵܣܘܿܒܹ̈ܐ<EOS>ܦܬ݂ܲܚ ܣܝܼܡܵܬܹ̈ܗ ܘܐܲܥܬܲܪ ܟܠ<EOS>ܦܪܝܼܣ ܚܘܼܒܹܿܗ ܥܲܠ ܒܸܪ̈ܝܵܬܹܗ<EOS>ܘܣܵܥܲ̇ܪ ܟܠܝܘܿܡ ܩܸܢܝܵܢܵܘ̈ܗܝ<EOS>ܘܢܵܛܲ̇ܪ ܪܸܡܙܹܗ ܠܲܟܼܝܵܢܹ̈ܐ<EOS>ܡܠܝܼܠܹ̈ܐ ܘܚܲܪ̈ܫܹܐ ܫܲܘܝܵܐܝܼܬܼ<EOS>ܣܵܡ̣ ܢܵܡܘܿܣܵܐ ܠܡܵܝܘܿܬܹ̈ܐ<EOS>ܕܐܸܢ ܢܵܛ̇ܪܝܼܢ ܠܹܗ ܚܵܐܹ̇ܝܢ ܒܹܗ<EOS>ܘܐܲܩܝܼܡ ܚܲܝܠܹܗ ܪܘܼܚܵܢܵܐ<EOS>ܠܬܸܫܡܸܫܬܵܐ ܕܣܘܼܢܩܵܢܲܝ̈ܗܘܿܢ<EOS>ܗܵܠܹܝܢ ܡܸܡܬܼܘܿܡ ܣܝܼ̈ܡܵܢ ܗ̣̄ܘܲܝ̈<EOS>ܕܡܸܣܬܲܥܪ݁ܵܢ ܐܲܝܟ ܨܸܒܼܝܵܢܹܗ<EOS>ܘܒܼܝܼܕܲܥܬܼܵܐ ܕܠܵܐ ܡܸܬܿܕܲܪܟܵܐ<EOS>ܬܲܚܸܡ ܙܲܒܼܢܹ̈ܐ ܠܲܥ̇ܒܼܵܕܼܵܘ̈ܗܝ<EOS>ܟܠܗܘܿܢ ܟܲܟܼܪܸܙ ܟܲܣܝܘܼܬܹܗ<EOS>ܒܓܲܠ̈ܝܵܬܼܵܐ ܕܲܥܒܼܵܕܼ ܐܝܼܕܼܵܘ̈ܗܝ<EOS>ܟܲܕܼ ܬܵܢܹ̇ܝܢ ܥܲܠ ܪܲܒܿܘܼܬܹܗ<EOS>ܫܸܡܫܵܐ ܘܣܲܗܪܵܐ ܒܪ̈ܲܗܛܲܝܗܘܿܢ<EOS>ܠܹܗ ܚܲܝܵܒܼܝܼܢ ܬܘܼܩܵܢܵܘ̈ܗܝ<EOS>ܬܵܘܕܲܝܼܬܼܵܐ ܥܲܠ ܡ̇ܘܗܲܒܼܬܹܗ<EOS>ܕܲܒܼܪ̈ܲܚܡܹܐ ܨܲܒܸܿܬܼ ܐܸܢܘܿܢ<EOS>ܒܚܘܼܒܵܐ ܢܵܘܕܿܘܿܢ ܠܐܝܼܬܼܘܼܬܹܗ<EOS>ܠܵܘ ܣܘܼܢܩܵܢܹܗ ܡܸܬܼܡܲܠܸܐ<EOS>ܡ̣ܢ ܬܵܘܕܲܝܼܬܼܵܐ ܕܲܥܒܼܝܼܕܹ̈ܐ<EOS>ܬܵܘܕܲܝܼܬܼܵܐ ܠܲܢ ܝܘܼܬܼܪܵܢܵܐ ܗ̄ܝܼ<EOS>ܘܠܹܗ ܕܝܼܠܹܗ ܠܵܐ ܡܸܬܼܒܲܥܝܵܐ<EOS>ܡܲܢ̣ܘܼ ܩܲܠܸܣ ܠܲܟܼܝܵܢܹܗ<EOS>ܟܲܕܼ ܐܝܼܬܼܵܘܗܝ ܗ̄ܘ̣ܵܐ ܡܬܼܘܿܡ̇ܐܝܼܬܼ<EOS>ܘܡܲܢ ܩܲܪܸܒܼ ܠܹܗ ܬܸܫܒܿܘܿܚܬܵܐ<EOS>ܥܲܕܼܠܵܐ ܢܸܒܼܪܸܐ ܒܸܪ̈ܝܵܬܼܵܐ<EOS>ܫܘܼܒܼܚܹܗ ܐܝܼܬܼܵܘܗܝ ܒܲܟܼܝܵܢܹܗ<EOS>ܘܪܘܼܡܪܵܡܹܗ ܥܲܡ ܐܝܼܬܼܘܼܬܹܗ<EOS>ܘܠܵܐ ܙܲܥܲܪ ܐܵܦܠܵܐ ܝܵܪܹܒܼ<EOS>ܕܪܵܡ ܗ̄ܘ̣ ܟܝܵܢܹܗ ܡ̣ܢ ܗܵܠܹܝܢ<EOS>ܠܲܢ ܗ̄ܘ̣ ܡ̇ܘܪܸܒܼ ܟܲܕܼ ܩܵܪܹܐ<EOS>ܘܲܡܩܲܪܸܒܼ ܠܲܢ ܠܝܼܕܲܥܬܹܗ<EOS>ܕܡ̇ܐ ܕܝܼܕܲܥܢܵܝܗܝ ܢܸܬܸܿܠ ܠܲܢ<EOS>ܡܲܠܟܿܘܼܬܼܵܐ ܚܠܵܦ ܬܵܘܕܲܝܼܬܼܵܐ<EOS>ܒܚܘܼܒܵܐ ܕܢܲܦܫܵܐ ܢܵܘܕܸܿܐ ܠܹܗ<EOS>ܠܥܵܒܼ̇ܘܿܕܼܵܐ ܥܲܠ ܬܘܼܩܵܢܵܘ̈ܗܝ<EOS>ܕܡܸܛܠܵܬܲܢ ܬܲܩܸܢ ܟܠ<EOS>ܠܹܗ ܬܵܘܕܲܝܼܬܼܵܐ ܡ̣ܢ ܟܝܼܠܹܗ<EOS>