ܓ ܒܰܪ ܩܳܠܶܗ<EOS>ܟܽܘ̈ܒܶܐ ܘܙܺܝ̈ܙܳܢܶܐ ܘܗ̈ܶܛܛܶܐ ܕܚܰܢܦܽܘܬܳܐ<EOS>ܕܰܪܘܺܝܘ ܒܢܽܘܩ̈ܳܝܶܐ ܕܢܶܫܒܰܬ ܒܗܽܘܢ ܛܽܘܥܝܰܝ<EOS>ܘܰܫܘܰܚܘ̱ ܒܓܰܘ ܓܳܪܳܢ ܒܗܰܘ ܢܰܘܣܳܐ ܕܫܺܐܕ̈ܶܐ<EOS>ܥܽܘܢܺܝܬܳܐ ܒܳܟ ܢܶܬܰܐܘܽܘܢ ܝ̈ܰܠܕܰܝ<EOS>ܘܶܐܢܗܼܽܘ ܕܳܐܕܳܡ ܐܰܘܥܺܝ ܟܽܘܒ̈ܶܐ ܕܒܰܟܝܳܢܳܐ<EOS>ܕܰܥܒܼܰܪ ܒܚܺܐܪܽܘܬܶܗ ܬܚܽܘܡܳܐ ܕܦܽܘܩܕܳܢܳܐ<EOS>ܒܨܶܒܝܳܢܗܽܘܢ ܟܽܘ̈ܒܶܐ ܐܺܝܥܰܘ ܒܓܰܘ ܚܳܪܳܢ<EOS>ܐܰܟܳܪܳܐ ܢܚܼܶܬ ܠܰܐܪܥܳܐ ܡܶܛܽܠ ܒ̈ܢܰܝ ܐ̱ܢܳܫܳܐ<EOS>ܕܰܗܘܰܘ ܠܗܽܘܢ ܟܽܘ̈ܒܶܐ ܕܢܶܗܘܽܘܢ ܠܗܽܘܢ ܚܶܛ̈ܶܐ<EOS>ܟܽܘ̈ܒܶܐ ܓܕܰܠܘ̱ ܟܽܘܒ̈ܶܐ ܠܪܺܝܫܶܗ ܕܰܐܟܳܪܳܐ<EOS>ܠܳܐ ܕܶܝܢ ܐܶܒܰܕ ܙܰܪܥܳܗ̇ ܕܗܳܝ ܦܶܠܳܐܬܳܐ ܕܰܪܫܰܡܼܘ̱<EOS>ܕܗܳܐ ܐܶܬܗܼܦܶܟܘ̱ ܟܽܘ̈ܒܶܐ ܠܘܰܪܕܳܐ ܘܫܽܘܫ̈ܰܢܶܐ<EOS>ܟܠܺܝܠܳܐ ܠܦܰܠܳܚܳܐ ܕܣܰܝܒܰܪ ܟܠܺܝܠ ܟܽܘܒ̈ܶܐ<EOS>ܘܰܠܗܰܘ ܐܰܟܳܪܳܐ ܕܰܠܐܺܝ ܒܓܰܘ ܚܳܪܳܢ<EOS>ܒܟܽܘܒ̈ܶܐ ܕܢܶܗܘܽܘܢ ܚܶܛ̈ܶܐ ܢܶܗܘܽܘܢ ܒܛܰܝܒܽܘܬܳܟ<EOS>ܒܳܪܽܘܬܳܐ ܘܰܐܣܳܐ ܦܰܩ̈ܚܶܐ ܟܠܺܝܠܳܐ ܠܰܐܬܠܺܝܛܳܟ<EOS>ܕܳܡܶܐ ܗ̱ܘ ܥܶܠܳܢܳܟ ܠܳܟ ܡܳܪܝ̱ ܒܟܽܠ ܡܶܕܶܡ<EOS>ܘܰܐܝܟܰܢ ܕܕܰܡܺܝ ܡܳܪܝ̱ ܨܰܥܪܶܗ ܒܡܽܘܟܳܟܳܟ<EOS>ܢܕܰܡܶܐ ܒܪܽܘܡܪܳܡܳܟ ܕܥܰܠ ܟܽܘܪܣܝܶܗ ܢܺܐܪܰܒ<EOS>ܘܽܐܘܪܚܳܐ ܕܬܰܪܥܽܘܬܳܐ ܘܰܫܒܺܝܠ ܚ̈ܰܕܘܳܬܳܐ<EOS>ܡܶܢ ܐܽܘܪܗܳܝ ܢܶܡܬܽܘܚ ܥܕܰܡܳܐ ܠܓܰܘ ܚܳܪܳܢ<EOS>ܘܡܶܢ ܥܺܕ̱ܬܳܐ ܠܥܺܕ̱ܬܳܐ ܢܶܪܕܽܘܢ ܒܰܐܘܝܽܘܬܳܐ<EOS>ܡܶܢ ܐܽܘܪܗܳܝ ܣܳܒܳܐ ܢܣܰܥܪܺܝܗ̇ ܠܗܳܝ ܚܳܪܳܢ<EOS>ܒܺܪܬܳܐ ܕܪܰܒܺܝ ܗ̱ܘܳܐ ܘܒܰܪ ܐܰܘܗܺܝ ܢܶܣܥܽܘܪ<EOS>ܠܶܐܡܶܗ ܘܬܽܘܒ ܢܰܦܢܶܐ ܨܶܝܕ ܡܟܺܝܪܬܶܗ ܚܳܪܳܢ<EOS>ܡܰܠܳܝܗ̱ܝ ܒܛܰܝܒܽܘܬܳܟ ܠܦܶܚܬܳܐ ܕܰܥܒܼܰܕ ܒܺܝܼܫܳܐ<EOS>ܦܣܳܩܳܐ ܦܣܰܩ ܪܰܒܳܐ ܕܢܶܦܣܽܘܩ ܬܪ̈ܶܝܢ ܓܰܒܺܝ̈ܢ<EOS>ܒܦܶܚܬܶܗ ܫܕܺܝܘܗ̱ܝ ܘܰܥܒܶܕ ܐܽܘܪܚܳܐ ܠܥܶܠ ܡܶܢܶܗ<EOS>ܘܢܰܘܕܶܐ ܠܛܰܝܒܽܘܬܳܟ ܕܰܢܩܰܠܬ ܘܫܰܦܝܽܘܬܶܗ<EOS>ܠܽܐܘܪܚܳܐ ܩܕܳܡ ܟܶܢܫ̈ܶܐ ܕܳܐܬܫܳܢ ܠܥܰܕܥܺܐܕܳܐ<EOS>ܕܰܪܕܰܘ ܕܠܺܝܠܳܐܺܝܬ ܢܰܘܕܽܘܢ ܫܦܺܝܥܳܐܺܝܬ<EOS>ܘܢܰܘܕܽܘܢ ܚܠܳܦܰܝܗܽܘܢ ܝܰܥܩܽܘܒ ܘܺܐܝܣܚܳܩ ܘܰܐܒܪܳܡ<EOS>ܕܶܐܢ ܠܣܳܓܕ̈ܰܝ ܥܶܓܠܳܐ ܥܰܕܰܪܘ̱ ܫܡܳܗ̈ܰܝܗܽܘܢ<EOS>ܥܰܡܰܢ ܒܦܰܕܳܢܳܐ ܒܕܽܘܟܪܳܢܗܽܘܢ ܢܶܚܼܕܽܘܢ<EOS>ܘܰܐܝܟܰܢ ܕܒܰܚܡܺܝܪܶܗ ܟܰܣܝܳܐ ܕܰܐܒܪܳܗܳܡ<EOS>ܐܶܬܢܓܶܕܘ̱ ܠܓܰܘ ܐܰܬܪܰܢ ܟܽܠܗܽܘܢ ܐܰܒܳܗ̈ܳܬܳܐ<EOS>ܗܳܟܰܢ ܒܕܰܫ̈ܠܺܝܚܶܐ ܚܡܺܝܪܗܽܘܢ ܢܓܰܕ ܘܰܐܝܬܺܝ<EOS>ܫ̈ܠܺܝܚܶܐ ܒ̈ܢܰܝ ܓܰܒܶܗ<EOS>ܒܓܰܪ̈ܡܰܘܗ̱ܝ ܕܝܽܘܚܰܢܳܢ ܕܡܶܢܗܽܘܢ ܒܓܰܘ ܐܰܬܪܰܢ<EOS>ܢܒ̈ܺܝܶܐ ܐܶܬܰܘ ܠܰܐܪܥܰܢ ܒܓܽܘܪܝܳܐ ܘܒܰܫܡܽܘܢܳܐ<EOS>ܘܰܒܚܳܒܗܽܘܢ ܚܰܒܺܝܒ ܐܶܬܰܘ ܣܳܗ̈ܕܶܐ ܣܥܰܪܽܘܢ<EOS>