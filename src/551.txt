ܬܽܘܒ ܥܰܠ ܩܳܠܳܐ ܕܒܰܝܰܐ ܒܡܽܘܠܟܳܢ̈ܶܐ<EOS>ܒܪܺܝܟ ܗܽܘ ܝܰܠܕܳܐ ܕܝܰܘܡܳܢ ܐܰܦܨܚܳܗܿ ܠܒܶܝܬ ܠܚܶܡ<EOS>ܒܪܺܝܟ ܗܽܘ ܥܽܘܠܳܐ ܕܝܰܘܡܳܢ ܥܰܠܡܳܗܿ ܠܐܢܳܫܽܘܬܳܐ<EOS>ܒܪܺܝܟ ܗܽܘ ܦܺܐܪܳܐ ܕܐܰܪܟܶܢ ܢܰܦܫܶܗ ܠܟܰܦܢܽܘܬܰܢ<EOS>ܒܪܺܝܟ ܗܽܘ ܛܳܒܳܐ ܕܡܶܢ ܫܶܠܝ ܐܰܥܬܪܳܗܿ<EOS>ܠܟܽܘܠܳܗܿ ܨܪܺܝܟܽܘܬܰܢ ܘܰܡܠܺܝ ܣܢܺܝܩܽܘܬܰܢ<EOS>ܒܪܺܝܟ ܕܐܰܪ̈ܟܢܽܘܗܝ ܪ̈ܰܚܡܰܘܗܝ ܕܢܶܣܥܽܘܪ ܟܪܺܝܗܽܘܬܰܢ<EOS>ܥܽܘܢܺܝܬܳܐ ܒܪܺܝܟ ܗܽܘ ܡܳܪܝ ܝܰܠܕܳܟ ܕܐܰܘܪܒܳܗܿ ܠܥܳܛܠܽܘܬܰܢ<EOS>ܬܰܘܕܺܝ ܠܡܰܒܽܘܥܳܐ ܕܐܶܫܬܠܰܚ ܠܚܽܘܣܳܝܰܢ<EOS>ܬܰܘܕܺܝ ܠܗܰܘ ܕܰܫܪܳܐ ܫܰܒܬܳܐ ܒܡܽܘܠܳܝܶܗ<EOS>ܬܰܘܕܺܝ ܠܗܰܘ ܕܰܟܐܳܐ ܒܓܰܪܒܳܐ ܘܠܳܐ ܩܰܘܝ<EOS>ܚܙܳܬܶܗ ܐܳܦ ܐܶܫܬܳܐ ܘܫܰܢܝܰܬ<EOS>ܬܰܘܕܺܝ ܠܚܰܢܳܢܳܐ ܕܰܛܥܢܶܗ ܠܥܽܘܣܳܩܰܢ<EOS>ܫܽܘܒܚܳܐ ܠܡܶܐܬܺܝܬܳܟ ܕܐܰܚܝܰܬ ܒܢܰܝ̈ܢܳܫܳܐ<EOS>ܫܽܘܒܚܳܐ ܠܗܰܘ ܕܐܶܬܳܐ ܠܘܳܬܰܢ ܒܝܰܕ ܒܽܘܟܪܶܗ<EOS>ܫܽܘܒܚܳܐ ܠܗܰܘ ܫܶܠܝܳܐ ܕܡܰܠܶܠ ܒܝܰܕ ܩܳܠܶܗ<EOS>ܫܽܘܒܚܳܐ ܠܗܰܘ ܪܳܡܳܐ ܕܐܶܬܚܙܺܝ ܒܝܰܕ ܕܶܢܚܶܗ<EOS>ܫܽܘܒܚܳܐ ܠܪܽܘܚܳܢܳܐ ܕܐܶܨܛܒܺܝ<EOS>ܕܝܰܠܕܶܗ ܢܗܶܐ ܦܰܓܪܳܐ ܕܒܶܗ ܢܶܬܓܫܶܫ ܚܰܝܠܶܗ<EOS>ܘܢܺܚܽܘܢ ܒܗܰܘ ܦܰܓܪܳܐ ܦܰܓܪ̈ܳܐ ܒܢܰܝ̈ ܛܽܘܗܡܶܗ<EOS>ܫܽܘܒܚܳܐ ܠܗܰܘ ܟܰܣܝܳܐ ܕܝܰܠܕܶܗ ܗܘܳܐ ܓܰܠܝܳܐ<EOS>ܫܽܘܒܚܳܐ ܠܗܰܘ ܚܰܝܳܐ ܕܰܒܪܶܗ ܗܘܳܐ ܡܺܝܬܳܐ<EOS>ܫܽܘܒܚܳܐ ܠܗܰܘ ܪܰܒܳܐ ܕܰܒܪܶܗ ܢܚܶܬ ܘܰܙܥܰܪ<EOS>ܫܽܘܒܚܳܐ ܠܗܰܘ ܚܰܝܠܳܐ ܕܨܳܪ ܠܶܗ<EOS>ܨܽܘܪܬܳܐ ܠܪܰܒܽܘܬܶܗ ܘܨܰܠܡܳܐ ܠܟܰܣܝܽܘܬܶܗ<EOS>ܒܥܰܝܢܳܐ ܘܬܰܪܥܺܝܬܳܐ ܚܙܰܝܢܳܝܗܝ ܒܬܰܪ̈ܬܰܝܗܶܝܢ<EOS>ܫܽܘܒܚܳܐ ܠܗܰܘ ܟܰܣܝܳܐ ܕܐܳܦ ܠܳܐ ܒܬܰܪܥܺܝܬܳܐ<EOS>ܡܨܶܐ ܡܶܬܓܫܶܫ ܠܰܓܡܳܪ ܠܐܰܝܠܶܝܢ ܕܒܳܨܶܝܢ ܠܶܗ<EOS>ܘܐܶܬܓܫܶܫ ܒܛܰܝܒܽܘܬܶܗ ܒܐܺܝܕܳܐ ܕܐܢܳܫܽܘܬܳܐ<EOS>ܟܝܳܢܳܐ ܕܠܳܐ ܡܶܢ ܡܬܽܘܡ ܐܶܬܡܺܝܫ<EOS>ܒܐܺܝܕ̈ܰܘܗܝ ܐܰܣܺܝܪ ܘܰܦܟܺܝܪ ܒܪ̈ܶܓܠܰܘܗܝ ܩܒܺܝܥ ܘܰܙܩܺܝܦ<EOS>ܢܰܦܫܶܗ ܒܨܶܒܝܳܢܶܗ ܓܳܫܶܡ ܠܐܚ̈ܽܘܕܰܘܗܝ<EOS>ܒܪܺܝܟ ܗܽܘ ܕܚܺܐܪܽܘܬܳܐ ܙܩܰܦܬܶܗ ܕܐܰܪܫܶܠ ܠܳܗܿ<EOS>ܒܪܺܝܟ ܗܽܘ ܕܐܳܦ ܩܰܝܣܳܐ ܛܰܥܢܶܗ ܕܐܰܦܶܣ ܠܶܗ<EOS>ܒܪܺܝܟ ܗܽܘ ܕܐܳܦ ܩܰܒܪܳܐ ܚܰܒܫܶܗ ܕܐܶܣܬܰܝܰܟ<EOS>ܒܪܺܝܟ ܗܽܘ ܕܨܶܒܝܳܢܶܗ ܐܺܝܬܶܝܗ<EOS>ܠܟܰܪܣܳܐ ܘܡܰܘܠܳܕܳܐ ܠܟܶܢܦܳܐ ܘܬܰܪܒܺܝܬܳܐ<EOS>ܒܪܺܝܟ ܗܽܘ ܕܫܽܘܚ̈ܠܳܦܰܘܗܝ ܐܰܚܝܽܘܗܿ ܠܐܢܳܫܽܘܬܰܢ<EOS>ܒܪܺܝܟ ܗܽܘ ܕܰܪܫܰܡ ܢܰܦܫܰܢ ܘܨܰܒܶܬ ܘܡܰܟܪܳܗܿ ܠܶܗ<EOS>ܒܪܺܝܟ ܗܽܘ ܕܰܥܒܰܕ ܦܰܓܪܰܢ ܡܰܫܟܢܳܐ ܠܟܰܣܝܽܘܬܶܗ<EOS>ܒܪܺܝܟ ܗܽܘ ܕܰܒܠܶܫܳܢܰܢ ܬܰܪܓܶܡ ܣܬܺܝܪ̈ܳܬܶܗ<EOS>ܢܰܘܕܶܐ ܠܗܰܘ ܩܳܠܳܐ ܕܐܶܙܕܰܡܰܪ<EOS>ܫܽܘܒܚܶܗ ܒܟܶܢܳܪܰܢ ܘܚܰܝܠܶܗ ܒܩܺܝܬܳܪܰܢ<EOS>ܥܰܡ̈ܡܶܐ ܟܢܰܫܘ ܘܐܶܬܰܘ ܠܨܰܘܬܳܐ ܕܩܺܝ̈ܢܳܬܶܗ<EOS>ܫܽܘܒܚܳܐ ܠܒܰܪ ܛܳܒܳܐ ܕܐܰܣܠܺܝܘܗܝ ܒܢܰܝ̈ ܒܺܝܫܳܐ<EOS>ܫܽܘܒܚܳܐ ܠܒܰܪ ܟܺܐܢܳܐ ܕܙܰܩܦܽܘܗܝ ܒܢܰܝ̈ ܥܽܘܠܳܐ<EOS>ܫܽܘܒܚܳܐ ܠܗܰܘ ܕܰܫܪܳܢ ܘܐܶܬܐܰܣܰܪ ܚܠܳܦ ܟܽܠܰܢ<EOS>ܫܽܘܒܚܳܐ ܠܗܰܘ ܕܰܥܪܰܒ ܘܗܽܘ ܦܪܰܥ<EOS>ܫܽܘܒܚܳܐ ܠܫܰܦܺܝܪܳܐ ܕܨܳܪܰܢ ܒܕܶܡ̈ܘܳܬܶܗ<EOS>ܫܽܘܒܚܳܐ ܠܗܰܘ ܫܰܦܝܳܐ ܕܠܳܐ ܚܳܪ ܒܟܽܘܬܡ̈ܳܬܰܢ<EOS>ܫܽܘܒܚܳܐ ܠܗܰܘ ܕܰܙܪܰܥ ܢܽܘܗܪܶܗ ܒܚܶܫܽܘܟܳܐ<EOS>ܘܐܶܬܟܣܶܣ ܒܣܰܢ̈ܝܳܬܶܗ ܕܛܰܫܺܝ ܣܬܺܝܪ̈ܳܬܶܗ<EOS>ܘܐܰܫܠܰܚ ܫܩܰܠ ܡܶܢܰܢ ܠܒܽܘܫܳܐ ܕܟܽܘܬܡ̈ܳܬܳܐ<EOS>ܫܽܘܒܚܳܐ ܠܥܶܠܳܝܳܐ ܕܡܰܙܓܳܗܿ<EOS>ܠܡܶܠܚܶܗ ܒܬܰܪܥܺܝܬܰܢ ܡܣܳܬܶܗ ܒܢܰܦܫ̈ܳܬܰܢ<EOS>ܓܽܘܫܡܶܗ ܗܘܳܐ ܠܰܚܡܳܐ ܕܢܰܚܝܶܗܝ ܠܡܺܝܬܽܘܬܰܢ<EOS>ܬܰܘܕܺܝ ܠܥܰܬܺܝܪܳܐ ܕܰܦܪܰܚ ܚܠܳܦ ܟܽܠܰܢ<EOS>ܡܶܕܶܡ ܕܠܳܐ ܐܺܝܙܶܦ ܘܰܟܬܰܒ ܘܚܳܒ ܠܰܢ ܬܽܘܒ<EOS>ܒܢܺܝܪܶܗ ܬܒܰܪ ܡܶܢܰܢ ܣܽܘܛܡܰܘ̈ܗܝ ܕܫܳܒܶܝܢ<EOS>ܫܽܘܒܚܳܐ ܠܕܰܝܳܢܳܐ ܕܐܶܬܕܺܝܢ<EOS>ܘܐܰܘܬܶܒ ܬܪ̈ܶܥܣܰܪܬܶܗ ܠܕܺܝܢܳܐ ܕܫܰܪ̈ܒܳܬܳܐ<EOS>ܘܚܰܝܳܒ ܒܗܶܕܝܽܘ̈ܛܶܐ ܣܶܦܪ̈ܰܘܗܝ ܕܗܰܘ ܥܰܡܳܐ<EOS>ܫܽܘܒܚܳܐ ܠܗܰܘ ܕܡܶܢ ܡܬܽܘܡ ܠܳܐ ܡܶܬܡܫܰܚ ܡܶܢܰܢ<EOS>ܠܶܒܰܢ ܙܥܽܘܪ ܗܽܘ ܠܶܗ ܐܳܦ ܡܰܕܥܰܢ ܚܰܠܳܫ<EOS>ܡܰܦܗܶܐ ܙܥܽܘܪܽܘܬܰܢ ܒܥܽܘܬܪܳܐ ܕܦܽܘܪ̈ܫܳܢܰܘܗܝ<EOS>ܫܽܘܒܚܳܐ ܠܝܳܕܰܥ ܟܽܠ ܕܐܶܬܪܡܺܝ<EOS>ܘܫܰܐܶܠ ܕܢܶܫܡܰܥ ܗܘܳܐ ܘܢܺܐܠܰܦ ܕܝܳܕܰܥ ܗܘܳܐ<EOS>ܕܢܶܓܠܶܐ ܒܫܽܘܐܠܳܘ̈ܰܗܝ ܣܺܝܡܬܳܐ ܕܥܽܘܕܪ̈ܳܢܰܘܗܝ<EOS>ܢܶܣܓܽܘܕ ܠܡܰܢ ܕܐܰܢܗܰܪ ܡܰܕܥܰܢ ܒܝܽܘܠܦܳܢܶܗ<EOS>ܘܰܕܪܰܫ ܒܡܰܫܡܰܥܬܰܢ ܫܒܺܝܠܳܐ ܕܦܶܬܓܳܡܰܘ̈ܗܝ<EOS>ܢܰܘܕܶܐ ܠܡܰܢ ܕܐܰܛܥܶܡ ܦܺܐܪܶܗ ܒܐܶܝܠܶܝܢ<EOS>ܛܰܝܒܽܘ ܠܡܰܢ ܕܰܫܠܰܚ ܠܝܳܪܬܶܗ<EOS>ܕܒܶܗ ܢܰܓܕܰܢ ܨܶܐܕܰܘܗܝ ܐܳܦ ܢܰܘܪܬܰܢ ܥܰܡܶܗ<EOS>ܛܰܝܒܽܘ ܠܗܰܘ ܛܳܒܳܐ ܥܶܠܬܳܐ ܕܟܽܠ ܛܳܒ̈ܳܢ<EOS>ܒܪܺܝܟ ܗܽܘ ܕܠܳܐ ܐܰܟܶܣ ܡܶܛܽܠ ܕܛܳܒܳܐ ܗܘܳܐ<EOS>ܒܪܺܝܟ ܗܽܘ ܕܠܳܐ ܐܰܗܡܺܝ ܡܶܛܽܠ ܕܐܳܦ ܟܺܐܢܰܐ ܗ̱ܘ<EOS>ܒܪܺܝܟ ܗܽܘ ܕܫܰܬܶܩ ܘܐܰܟܶܣ ܕܳܢܚܳܐ ܒܬܰܪ̈ܬܰܝܗܶܝܢ<EOS>ܥܰܙܺܝܙ ܗܽܘ ܫܶܬܩܶܗ ܘܡܶܟܣܰܢ<EOS>ܪܰܟܺܝܟ ܗܽܘ ܥܽܘܙܶܗ ܐܳܦ ܟܰܕ ܡܩܰܛܪܶܓ ܗܘܳܐ<EOS>ܕܐܰܟܶܣ ܠܙܺܦܳܢܳܐ ܘܢܰܫܩܶܗ ܠܓܰܢܳܒܳܐ<EOS>ܫܽܘܒܚܳܐ ܠܦܳܠܚܳܐ ܟܰܣܝܳܐ ܕܡܰܚܫܰܒܬܰܢ<EOS>ܙܰܪܥܶܗ ܢܦܰܠ ܒܐܰܪܥܰܢ ܘܐܰܥܬܰܪܗ ܠܬܰܪܥܺܝܬܰܢ<EOS>ܥܶܠܠܬܳܗܿ ܐܶܬܳܬ ܒܡܐܳܐ ܠܐܰܘܨܪܳܐ ܕܢܰܦܫ̈ܳܬܰܢ<EOS>ܢܶܣܓܽܘܕ ܠܗܰܘ ܕܝܺܬܶܒ ܘܶܐܬܢܺܝܚ<EOS>ܕܗܰܠܶܟ ܒܓܰܘ ܐܽܘܪܚܳܐ ܘܐܽܘܪܚܳܐ ܗܘܳܐ ܒܐܽܘܪܚܳܐ<EOS>ܘܬܰܪ̈ܥܶܐ ܠܥܳܠܽܘ̈ܠܶܐ ܕܥܰܠܘ ܒܶܗ ܠܡܰܠܟܽܘܬܳܐ<EOS>ܒܪܺܝܟ ܪܳܥܝܳܐ ܕܰܗܘܳܐ ܐܶܡܪܳܐ ܠܚܽܘܣܳܝܰܢ<EOS>ܒܪܺܝܟ ܢܽܘܪܒܳܐ ܕܰܗܘܳܐ ܟܳܣܳܐ ܕܦܽܘܪܩܳܢܰܢ<EOS>ܒܪܺܝܟ ܐܳܦ ܛܽܘܛܺܝܬܳܐ ܡܥܺܝܢܳܐ ܕܣܰܡ ܚ̈ܰܝܶܐ<EOS>ܒܪܺܝܟ ܗܽܘ ܐܳܦ ܐܰܟܳܪܳܐ ܕܗܽܘ ܗܘܳܐ<EOS>ܚܶܛܬܳܐ ܕܐܶܙܼܰܕܪܥܰܬ ܘܟܰܦܳܐ ܕܐܶܬܚܰܨܕܰܬ<EOS>ܐܰܪܕܺܟܠܰܐ ܗ̱ܘ ܕܰܗܘܳܐ ܡܰܓܕܠܳܐ ܠܒܶܝܬ ܓܰܘܣܰܢ<EOS>ܒܪܺܝܟ ܗܽܘ ܕܪܰܟܶܒ ܠܶܗ ܪ̈ܶܓܫܶܐ ܕܪ̈ܶܥܝܳܢܰܝܢ<EOS>ܕܢܶܙܡܰܪ ܒܢܺܪܰܢ ܡܶܕܶܡ ܕܠܳܐ ܡܶܫܟܰܚ<EOS>ܦܽܘܡܳܐ ܕܦܳܪܰܚܬܳܐ ܕܢܶܙܡܰܪ ܒܩܺܝ̈ܢܳܬܶܗ<EOS>ܫܽܘܒܚܳܐ ܠܗܰܘ ܕܰܚܙܳܐ ܕܐܶܨܛܒܶܝܢ<EOS>ܕܰܢܕܰܡܶܐ ܠܚܰܝܘ̈ܳܬܳܐ ܒܚܶܡܬܰܢ ܘܝܰܥܢܽܘܬܰܢ<EOS>ܘܰܢܚܶܬ ܗܘܳܐ ܡܶܢܰܢ ܕܢܶܗܘܶܐ ܫܡܰܝܳܢ̈ܶܐ<EOS>ܫܽܘܒܚܳܐ ܠܗܰܘ ܕܡܶܢ ܡܬܽܘܡ ܠܳܐ ܣܢܺܝܩ ܕܢܰܘܕܶܐ ܠܶܗ<EOS>ܘܰܣܢܺܝܩ ܕܪܳܚܶܡ ܠܰܢ ܘܰܨܗܶܐ ܕܡܰܚܶܒ ܠܰܢ<EOS>ܘܫܰܐܶܠ ܕܢܶܬܶܠ ܠܶܗ ܕܢܶܣܓܶܐ ܠܡܶܬܰܠ ܠܰܢ<EOS>ܦܺܐܪܶܗ ܒܐܢܳܫܽܘܬܰܢ ܐܶܬܡܙܶܓ<EOS>ܕܒܶܗ ܐܶܬܢܼܓܶܕ ܨܶܐܕܰܘܗܝ ܕܗܰܘ ܕܐܰܪܟܢܶܗ ܨܶܐܕܰܝܢ<EOS>ܒܦܺܐܪܶܗ ܕܥܶܩܳܪܳܐ ܢܰܛܥܡܰܢ ܒܐܺܝܠܳܢܶܗ<EOS>ܢܰܘܕܶܐ ܠܡܰܢ ܕܰܒܠܰܥ ܘܐܚܝܰܢ ܒܡܰܚܽܘܬܶܗ<EOS>ܢܰܘܕܶܐ ܠܗܰܘ ܕܰܫܩܰܠ ܠܰܘܛܬܳܐ ܒܝܰܕ ܟܺܘ̈ܒܰܘܗܝ<EOS>ܢܰܘܕܶܐ ܠܗܰܘ ܕܐܰܡܺܝܬ ܠܡܰܘܬܳܐ ܒܡܺܝܬܽܘܬܶܗ<EOS>ܢܰܘܕܶܐ ܠܗܰܘ ܕܰܫܬܶܩ ܘܙܰܟܝܰܢ<EOS>ܢܰܘܕܶܐ ܠܗܰܘ ܕܰܩܥܳܐ ܒܡܰܘܬܳܐ ܕܰܒܠܥܰܢ ܗܘܳܐ<EOS>ܒܪܺܝܟ ܗܽܘ ܕܥܽܘܕܪ̈ܳܢܰܘܗܝ ܣܰܪܩܽܘܗܿ ܠܣܶܡܳܠܳܐ<EOS>ܢܫܰܒܰܚ ܠܡܰܢ ܕܰܫܗܰܪ ܘܕܰܡܟܶܗ ܠܫܳܒܝܢ<EOS>ܢܫܰܒܰܚ ܠܡܰܢ ܕܰܕܡܶܟ ܘܐܰܢܕܶܗ ܠܛܽܘܒܳܥܰܢ<EOS>ܫܽܘܒܚܳܐ ܠܐܰܠܳܗܳܐ ܐܰܣܝܳܗܿ ܕܐܢܳܫܽܘܬܳܐ<EOS>ܫܽܘܒܚܳܐ ܠܡܰܢ ܕܰܥܡܰܕ ܘܛܰܒܥܶܗ<EOS>ܠܥܽܘܠܰܢ ܒܓܰܘ ܥܽܘܡܩܳܐ ܘܚܰܢܩܶܗ ܠܚܳܢܽܘܩܰܢ<EOS>ܢܫܰܒܰܚ ܒܟܽܠ ܦܽܘܡܺܝ̈ܢ ܠܡܳܪܳܐ ܕܟܽܠ ܦܽܘܪ̈ܣܺܝܢ<EOS>ܒܪܺܝܟ ܐܳܣܝܳܐ ܕܰܢܚܶܬ ܘܰܓܙܰܪ ܕܠܳܐ ܚܰܫܳܐ<EOS>ܘܐܰܣܺܝ ܚܰܒܪ̈ܳܬܳܐ ܒܣܰܡܳܐ ܕܠܳܐ ܥܰܙܺܝܙ<EOS>ܝܰܠܕܶܗ ܗܘܳܐ ܣܰܡܳܐ ܕܚܳܐܶܢ ܠܚܰܛܳܝ̈ܶܐ<EOS>ܒܪܺܝܟ ܗܽܘ ܕܰܫܪܳܐ ܒܟܰܪܣܳܐ ܘܒܗܿ ܒܢܐ<EOS>ܗܰܝܟܠܳܐ ܕܢܶܥܡܰܪ ܒܶܗ ܢܰܘܣܳܐ ܕܢܶܗܘܶܐ ܒܶܗ<EOS>ܠܒܽܘܫܳܐ ܕܰܢܦܰܪܶܓ ܒܶܗ ܘܙܰܝܢܳܐ ܕܢܶܙܟܶܐ ܒܶܗ<EOS>ܒܪܺܝܟ ܗܽܘ ܕܠܳܐ ܣܳܦܶܩ ܦܽܘܡܰܢ ܕܢܰܘܕܶܐ ܠܶܗ<EOS>ܕܪܰܒܳܐ ܗܺܝ ܡܰܘܗܰܒܬܶܗ ܡܶܢܗܽܘܢ ܕܡ̈ܰܠܳܠܶܐ<EOS>ܘܠܳܐ ܣܳܦܩܺܝܢ ܪ̈ܶܓܫܶܐ ܕܢܰܘܕܽܘܢ ܠܛܰܝܒܽܘܬܶܗ<EOS>ܟܡܳܐ ܓܶܝܪ ܕܢܰܘܕܶܐ ܠܶܗ ܙܥܽܘܪ ܗܽܘ<EOS>ܘܡܛܠ ܕܠܐ ܥܕܪ ܕܢܫܬܘܩ ܘܢܣܬܓܦ<EOS>ܬܶܦܪܽܘܥ ܡܚܺܝܠܽܘܬܰܢ ܢܶܥܡܬܳܐ ܕܬܰܘܕܺܝܬܰܢ<EOS>ܛܳܒܳܐ ܕܠܳܐ ܬܳܒܰܥ ܝܰܬܺܝܪ ܡܶܢ ܚܰܝܠܰܢ<EOS>ܟܡܳܐ ܢܶܬܕܺܝܢ ܥܰܒܕܳܟ ܒܩܰܪܢܳܐ ܘܪܒܺܝܬܳܐ<EOS>ܕܠܳܐ ܝܰܗܒ ܕܣܰܦܶܩ ܗܘܳܐ ܘܰܛܠܶܡ ܕܚܳܐܶܒ ܗܘܳܐ<EOS>ܝܰܡܳܐ ܕܬܶܫܒܽܘܚܬܳܐ ܕܠܳܐ ܣܢܺܝܩ<EOS>ܩܰܒܶܠ ܒܛܰܝܒܽܘܬܳܟ ܢܽܘܛܦܬܳܐ ܕܬܰܘܕܺܝܬܳܐ<EOS>ܕܪܶܓܝܰܬ ܒܡܰܘܗܰܒܬܳܟ ܠܶܫܳܢܝ ܠܬܶܫܒܽܘܚܬܳܟ<EOS>ܫܠܶܡ<EOS>