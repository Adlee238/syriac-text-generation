ܬܽܘܒ ܕܒܶܝܬ ܝܰܠܕܳܐ<EOS>ܥܰܠ ܩܳܠܳܐ ܕܐܶܬܟܰܢܰܫܘ ܢܶܥܒܶܕ ܒܺܝܪܰܚ ܢܺܝܣܳܢ<EOS>ܒܪܺܝܟ ܗܽܘ ܡܳܪܝ ܝܰܘܡܳܟ ܗܰܘ ܩܰܕܡܳܝܳܐ<EOS>ܕܒܶܗ ܗܽܘ ܪܫܺܝܡ ܗܳܢܳܐ ܝܽܘܡ ܥܰܕܥܺܕܳܟ<EOS>ܥܽܘܢܺܝܬܳܐ ܒܪܺܝܟ ܗܽܘ ܕܝܰܗܒܳܟ ܠܰܢ ܟܰܕ ܠܳܐ ܫܰܐܶܠܢܳܟ<EOS>ܕܒܳܟ ܢܰܘܕܶܐ ܠܐܰܒܽܘܟ ܥܰܠ ܡܰܘܗܰܒܬܶܗ<EOS>ܝܰܘܡܳܟ ܠܳܟ ܕܳܡܶܐ ܕܪܳܚܶܡ ܐ̱ܢܳܫܰܐ ܗ̱ܘ<EOS>ܕܡܶܬܝܰܒܰܠ ܘܐܳܬܶܐ ܥܰܡ ܟܽܠ ܕܳܪ̈ܺܝܢ<EOS>ܝܰܘܡܰܐ ܗ̱ܘ ܕܡܰܫܠܶܡ ܥܰܡ ܩܰܫܺܝ̈ܫܶܐ<EOS>ܘܗܳܦܶܟ ܕܢܶܫܪܶܐ ܥܰܡ ܝܰܠܽܘܕ̈ܶܐ<EOS>ܝܰܘܡܰܐ ܗ̱ܘ ܕܰܒܚܽܘܒܶܗ ܡܚܰܕܶܬ ܢܰܦܫܶܗ<EOS>ܕܰܢܚܰܕܶܬ ܚܰܝܠܶܗ ܥܰܬܺܝܩܽܘܬܰܢ<EOS>ܝܰܘܡܳܟ ܡܳܐ ܕܰܣܥܰܪܢ ܘܰܥܒܰܪ ܘܐܶܙܰܠ<EOS>ܒܰܚܢܳܢܶܗ ܦܳܢܶܐ ܘܬܽܘܒ ܣܳܥܰܪ ܠܰܢ<EOS>ܝܳܕܰܥ ܕܰܣܢܺܝܩܳܐ ܗ̱ܝ ܐܢܳܫܽܘܬܳܐ<EOS>ܟܽܠܶܗ ܠܳܟ ܕܳܡܶܐ ܟܰܕ ܫܳܐܶܠ ܠܳܗܿ<EOS>ܣܢܺܝܩܳܐ ܗ̱ܝ ܒܪܺܝܬܳܐ ܥܰܠ ܡܰܒܽܘܥܶܗ<EOS>ܘܠܶܗ ܡܳܪܝ ܐܰܝܟ ܕܐܳܦ ܠܳܟ ܨܰܗܝܳܐ ܟܽܠܳܗܿ<EOS>ܝܰܘܡܰܐ ܗ̱ܘ ܕܥܰܠ ܙܰܒ̈ܢܶܐ ܡܰܡܠܶܟ ܢܺܝܪܶܗ<EOS>ܘܢܽܘܓܪܳܐ ܙܳܟܶܐ ܟܽܠ ܠܳܐ ܡܰܥܒܰܪ ܠܶܗ<EOS>ܥܒܰܪܘ ܓܶܝܪ ܐܳܦ ܡܰܠܟ̈ܶܐ ܥܰܡ ܝܽܘܩܢܰܝ̈ܗܽܘܢ<EOS>ܘܰܒܛܶܠܘ ܥܰܕܺܥ̈ܕܶܐ ܕܕܽܘܟܪ̈ܳܢܰܝܗܽܘܢ<EOS>ܫܽܘܠܛܳܢܶܗ ܕܝܰܘܡܳܟ ܐܰܝܟ ܕܺܝܠܳܟ ܗܽܘ<EOS>ܕܰܡܬܺܝܚ ܥܰܠ ܕܳܪ̈ܶܐ ܕܐܶܬܰܘ ܘܐܳܬܶܝܢ<EOS>ܝܰܘܡܳܟ ܠܳܟ ܕܳܡܶܐ ܕܟܰܕ ܗܽܘ ܚܰܕ ܗܽܘ<EOS>ܣܰܪܥܶܦ ܘܰܣܓܺܝ ܠܶܗ ܕܢܶܕܰܡܶܐ ܒܳܟ<EOS>ܒܗܳܢܳܐ ܡܳܪܝ ܝܰܘܡܳܟ ܕܠܰܢ ܩܰܪܺܝܒܰܐ ܗ̱ܘ<EOS>ܚܙܰܝܢܳܝܗܝ ܠܝܰܠܕܳܟ ܗܰܘ ܪܰܚܺܝܩܳܐ<EOS>ܐܰܟܘܳܬܳܟ ܝܰܘܡܳܟ ܢܶܗܘܶܐ ܠܰܢ ܡܳܪܝ<EOS>ܢܶܗܘܶܐ ܡܶܨܥܳܝܳܐ ܘܥܳܪܶܒ ܫܰܝܢܳܐ<EOS>ܝܰܘܡܳܟ ܗܽܘ ܪܰܥܺܝ ܫܡܰܝܳܐ ܘܐܰܪܥܳܐ<EOS>ܕܒܶܗ ܢܚܶܬ ܥܶܠܳܝܳܐ ܨܶܝܕ ܬܰܚ̈ܬܳܝܶܐ<EOS>ܝܰܘܡܳܟ ܗܽܘ ܡܶܫܟܰܚ ܠܰܡܪܰܥܳܝܽܘ<EOS>ܠܗܰܘ ܟܺܐܢܳܐ ܕܰܪܓܶܙ ܥܰܠ ܚܰܘ̈ܒܳܬܰܢ<EOS>ܗܳܐ ܪ̈ܶܒܽܘ ܚܰܘܒܺܝ̈ܢ ܫܒܰܩ ܠܰܢ ܝܰܘܡܳܟ<EOS>ܕܒܶܗ ܗܰܘ ܕܢܰܚܘ ܪ̈ܰܚܡܶܐ ܥܰܠ ܚܰܝ̈ܳܒܶܐ<EOS>ܪܰܒ ܗܽܘ ܡܳܪܝ ܝܰܘܡܳܟ ܠܳܐ ܢܶܙܥܰܪ ܒܰܢ<EOS>ܢܶܪܚܰܡ ܒܰܥܝܳܕܶܗ ܥܰܠ ܣܰܟܠܽܘܬܰܢ<EOS>ܘܐܶܢܗܽܘ ܕܟܽܠ ܝܽܘܡ ܡܳܪܝ ܫܦܺܝܥ ܫܽܘܒܩܳܢܳܟ<EOS>ܟܡܳܐ ܝܰܬܺܝܪ ܢܶܣܓܶܐ ܒܗܳܢܳܐ ܝܰܘܡܳܐ<EOS>ܟܽܠܗܽܘܢ ܝܰܘܡ̈ܳܬܳܐ ܡܶܢ ܓܰܙܶܗ ܗܽܘ<EOS>ܕܝܰܘܡܳܟ ܢܰܨܺܝܚܳܐ ܩܢܰܘ ܛܳܒ̈ܳܬܳܐ<EOS>ܟܽܠܗܽܘܢ ܥܰܕܥܺܕ̈ܶܐ ܡܶܢ ܣܺܝܡ̈ܳܬܶܗ<EOS>ܕܗܳܢܳܐ ܥܰܕܥܺܕܳܐ ܫܦܰܪܘ ܘܐܶܨܛܰܒܰܬܘ<EOS>ܪ̈ܰܚܡܰܝܟ ܒܝܰܘܡܳܟ ܐܰܫܦܰܥ ܠܰܢ ܡܳܪܝ<EOS>ܐܰܘܕܰܥ ܠܰܢ ܝܰܘܡܳܟ ܡܶܢ ܟܽܘܠ ܝܰܘܡܺܝ̈ܢ<EOS>ܕܪܰܒ ܗܽܘ ܒܶܝܬ ܓܰܙܶܗ ܕܝܽܘܡ ܡܰܘܠܳܕܳܟ<EOS>ܢܶܗܘܶܐ ܦܳܪܽܘܥܳܐ ܚܠܳܦ ܚܰܝ̈ܳܒܶܐ<EOS>ܪܰܒ ܗܽܘ ܗܳܢ ܝܰܘܡܳܐ ܡܶܢ ܝܰܘܡܺܝ̈ܢ<EOS>ܕܒܶܗ ܢܦܰܩ ܚܰܢܳܢܳܐ ܨܶܝܕ ܚܰܛܳܝ̈ܶܐ<EOS>ܣܺܝܡܰܬ ܣܰܡ̈ܡܳܢܶܐ ܗ̱ܘ ܝܰܘܡܳܟ ܪܰܒܳܐ<EOS>ܕܒܶܗ ܕܢܰܚ ܣܰܡ ܚ̈ܰܝܶܐ ܠܰܡܡܰܚܰܝ̈ܳܐ<EOS>ܐܰܘܨܰܪ ܥܽܘܕܪ̈ܳܢܶܐ ܗ̱ܘ ܝܰܘܡܳܐ ܗܳܢܳܐ<EOS>ܕܒܶܗ ܐܰܙܠܶܓ ܢܽܘܗܪܳܐ ܥܰܠ ܣܰܡܝܽܘܬܰܢ<EOS>ܟܶܐܡܰܬ ܐܳܦ ܟܰܦܳܐ ܛܥܺܝܢ ܠܰܢ ܘܐܳܬܶܐ<EOS>ܕܡܶܢܳܗܿ ܪܕܳܐ ܣܶܒܥܳܐ ܥܰܠ ܟܰܦܢܽܘܬܰܢ<EOS>ܣܓܽܘܠܰܐ ܗ̱ܘ ܫܳܪܽܘܝܳܐ ܝܰܘܡܳܐ ܗܳܢܳܐ<EOS>ܕܟܳܣܳܐ ܕܦܽܘܪܩܳܢܳܐ ܡܛܰܫܰܝ ܗܘܳܐ ܒܶܗ<EOS>ܥܺܐܕܰܐ ܗ̱ܘ ܒܰܟܳܪܳܐ ܝܰܘܡܳܐ ܗܳܢܳܐ<EOS>ܕܡܰܒܟܰܪ ܙܳܟܶܐ ܠܟܽܠ ܥܰܕܥܺܕ̈ܺܝܢ<EOS>ܒܣܰܬܘܳܐ ܕܰܡܓܰܙܶܐ ܦܺܐܪ̈ܰܝ ܣܰܘ̈ܟܶܐ<EOS>ܡܶܢ ܣܰܬܳܐ ܥܩܰܪܬܳܐ ܦܺܐܪܳܐ ܕܢܰܚ ܠܰܢ<EOS>ܒܩܽܘܪܳܫܳܐ ܕܡܰܫܠܰܚ ܟܽܠ ܐܺܝܠܳܢܺܝ̈ܢ<EOS>ܢܽܘܪܒܳܐ ܐܰܦܪܰܥ ܠܰܢ ܡܶܢ ܒܶܝܬ ܐܺܝܫܰܝ<EOS>ܒܟܳܢܽܘܢ ܕܛܳܫܶܐ ܙܰܪܥܳܐ ܒܐܰܪܥܳܐ<EOS>ܫܶܘܚܰܬ ܡܶܢ ܟܰܪܣܳܐ ܫܒܶܠ ܚܰܝ̈ܶܐ<EOS>ܒܢܺܝܣܳܢ ܕܫܳܘܰܚ ܙܰܪܥܳܐ ܒܐܳܐܰܪ<EOS>ܒܶܗ ܙܶܪܥܰܬ ܢܰܦܫܶܗ ܟܰܦܳܐ ܒܐܰܪܥܳܐ<EOS>ܚܶܨܕܳܗܿ ܐܳܦ ܐܰܟܠܳܗܿ	ܡܰܘܬܳܐ ܒܰܫܝܽܘܠ<EOS>ܘܰܨܪܳܝܗܝ ܣܰܡ ܚܰܝ̈ܶܐ ܕܰܟܣܶܐ ܗܘܳܐ ܒܶܗ<EOS>ܒܢܺܝܣܳܢ ܓܶܝܪ ܕܐܶܡܪ̈ܶܐ ܒܕܰܒܪܳܐ ܦܳܥܶܝ̈ܢ<EOS>ܠܟܰܪܣܳܐ ܥܰܠ ܗܘܳܐ	ܒܶܗ ܐܶܡܰܪ ܦܶܨܚܳܐ<EOS>ܢܰܗܪܳܐ ܕܡܶܢܶܗ ܗܽܘ ܣܠܶܩܘ ܨܰܝܳܕ̈ܶܐ<EOS>ܡܶܢܶܗ ܥܡܰܕ ܘܰܣܠܶܩ ܨܳܐܶܕ ܟܽܘܠܳܐ<EOS>ܢܰܗܪܳܐ ܕܨܳܐܶܕ ܗܘܳܐ ܫܡܶܥܽܘܢ ܢܽܘܢܰܘ̈ܗܝ<EOS>ܡܶܢܶܗ ܣܠܶܩ ܨܳܕܶܗ ܨܳܐܶܕ ܐܢܳܫ̈ܳܐ<EOS>ܙܩܺܝܦܳܐ ܕܗܽܘ ܨܳܐܶܕ ܟܽܠ ܓܰܝܳܣܺܝ̈ܢ<EOS>ܒܶܗ ܨܳܕܶܗ ܠܚܰܝ̈ܶܐ ܠܗܰܘ ܓܰܝܳܣܳܐ<EOS>ܚܰܝܳܐ ܒܝܰܕ ܡܰܘܬܶܗ ܣܰܪܩܳܗܿ ܠܰܫܝܽܘܠ<EOS>ܨܳܪܳܗܿ ܘܐܰܦܪܰܚ ܡܶܢܳܗܿ ܟܶܢܫ̈ܶܐ ܫܶܠܡ̈ܶܐ<EOS>ܡܳܟܣ̈ܶܐ ܘܙܰܢܳܝ̈ܳܬܳܐ ܦܰܚ̈ܶܐ ܛܰܡ̈ܐܶܐ<EOS>ܠܦܰܚܰܘ̈ܗܝ ܕܰܢܟܺܝܠܳܐ ܨܳܕ ܩܰܕܺܝܫܳܐ<EOS>ܚܛܺܝܬܳܐ ܕܰܗܘܳܬ ܦܰܚܳܐ ܠܓܰܒܪ̈ܶܐ<EOS>ܥܰܒܕܳܗܿ ܡܰܚܙܺܝܬܳܐ ܠܬܰܝ̈ܳܒܳܬܳܐ<EOS>ܬܺܬܶܐ ܡܚܰܒܰܠܬܳܐ ܕܛܠܶܡܰܬ ܦܺܐܪ̈ܶܐ<EOS>ܠܙܰܟܰܝ ܐܰܝܟ ܦܺܐܪܳܐ ܩܰܪܶܒܬܶܗ ܗܘܳܬ<EOS>ܦܺܐܪܳܐ ܕܰܟܝܳܢܳܗܿ ܠܳܐ ܝܶܗܒܰܬ ܗܘܳܬ<EOS>ܝܶܗܒܰܬ ܕܶܝܢ ܦܺܐܪܳܐ ܚܰܕ ܡܰܠܳܠܳܐ<EOS>ܨܠܳܐ ܡܳܪܰܢ ܨܰܗܝܶܗ ܠܥܶܠ ܡܶܢ ܒܪܳܐ<EOS>ܘܨܳܕܳܗܿ ܠܰܨܗܺܝܬܳܐ ܒܡܰܝ̈ܳܐ ܕܫܰܐܶܠ<EOS>ܨܳܕ ܗܘܳܐ ܚܕܳܐ ܢܰܦܫܳܐ ܡܶܢ ܡܰܒܽܘܥܳܐ<EOS>ܘܰܗܦܰܟ ܨܳܕ ܒܳܗܿ ܗܽܘ	ܠܟܽܠܶܗ ܟܰܪܟܳܐ<EOS>ܬܪ̈ܶܥܣܰܪ ܨܰܝܳܕܺܝܢ ܨܳܕ ܩܰܕܺܝܫܳܐ<EOS>ܘܰܗܦܰܟ ܨܳܕ ܒܗܽܘܢ ܠܟܽܠܳܗܿ ܒܪܺܝܬܳܐ<EOS>ܣܩܰܪܝܽܘܛܰܐ ܗ̱ܘ ܕܰܦܠܰܛ ܡܶܢ ܒܶܝܬ ܢܶܫܒܰܘ̈ܗܝ<EOS>ܘܢܶܦܠܰܬ ܠܳܗܿ ܒܨܰܘܪܶܗ ܡܰܚܢܽܘܩܺܝܬܳܐ<EOS>ܢܶܫܒܶܗ ܕܡܰܚܶܐ ܟܽܘܠ ܠܚܰܝ̈ܶܐ ܨܳܐܶܕ<EOS>ܘܰܕܦܳܠܶܛ ܡܶܢܶܗ ܦܳܠܶܛ ܡܶܢ ܚܰܝ̈ܶܐ<EOS>ܘܡܰܢܽܘ ܡܰܘܦܶܐ ܠܺܝ ܠܰܡܬܰܢܳܝܽܘ<EOS>ܥܽܘܕܪ̈ܳܢܶܐ ܦܪ̈ܺܝܫܶܐ ܕܰܟܣܶܝܢ ܒܳܟ ܡܳܪܝ<EOS>ܟܡܳܐ ܡܶܫܟܰܚ ܠܳܐܰܥ ܦܽܘܡܳܐ ܨܰܗܝܳܐ<EOS>ܡܶܢ ܓܰܘ ܡܰܒܽܘܥܳܗܿ ܕܐܰܠܳܗܽܘܬܳܐ<EOS>ܦܰܢܳܐ ܠܰܢ ܝܰܘܡܳܢ ܩܳܠ ܒܳܥܽܘܬܰܢ<EOS>ܨܠܽܘܬܰܢ ܕܰܒܡ̈ܶܠܶܐ ܬܶܗܘܶܐ ܒܰܥܒܳܕ̈ܶܐ<EOS>ܐܰܫܳܐ ܠܰܢ ܪܰܒܽܘܢܝ ܟܽܘܠ ܡܳܐ ܕܰܚܙܰܝܢ<EOS>ܥܰܕܥܺܕܳܟ ܢܶܥܒܰܪ ܛܳܒܳܐ ܕܰܫܡܰܥܢ<EOS>ܦܗܳܐ ܠܶܗ ܪܶܥܝܳܢܰܢ ܒܰܝܢܳܬ ܩ̈ܳܠܶܐ<EOS>ܐܳܘ ܩܳܠܶܗ ܕܐܰܒܽܘܗܝ ܫܰܝܶܢ ܩ̈ܳܠܶܐ<EOS>ܪܰܒܰܬ ܠܳܗܿ ܬܺܒܶܝܠ ܒܳܟ ܬܶܫܬܠܶܐ<EOS>ܕܒܳܟ ܗܽܘ ܫܠܺܝ ܝܰܡܳܐ ܡܶܢ ܡܰܚ̈ܫܽܘܠܰܘܗܝ<EOS>ܚܕܺܝܽܘ ܫܺܐܕ̈ܶܐ ܕܰܫܡܰܥܘ ܩܳܠ ܓܽܘܕܳܦܳܐ<EOS>ܥܺܝܪ̈ܶܐ ܢܶܚܕܽܘܢ ܒܰܢ ܐܰܝܟ ܕܰܡܥܳــܕܺܝܢ<EOS>ܡܶܢ ܓܰܘ ܡܰܪܥܺܝܬܳܟ ܩܳܠ ܟܰܪܝܽܘܬܳܐ<EOS>ܒܳܟ ܗܽܘ ܡܚܰܕܶܐ ܟܽܠ ܬܶܚܕܶܐ ܥܳܢܳܟ<EOS>ܪܽܘܥܳܡܰܢ ܪܰܒܽܘܢܝ ܠܳܐ ܬܶܩܰܨ ܠܰܢ<EOS>ܡܶܬܪܰܥܰܡ ܦܽܘܡܰܢ ܟܰܕ ܗܽܘ ܚܰܛܳܝ<EOS>ܝܰܘܡܳܟ ܡܳܪܝ ܢܶܬܶܠ ܟܽܘܠ ܚܰܕ̈ܘܳܬܳܐ<EOS>ܒܗܰܒ̈ܳܒܰܝ ܫܰܝܢܳܐ ܢܶܥܒܶܕ ܦܶܨܚܳܟ<EOS>ܝܰܘܡܳܐ ܕܣܽܘܠܳܩܳܟ ܒܶܗ ܢܶܬܪܰܡܪܰܡ<EOS>ܥܰܡ ܠܰܚܡܳܐ ܚܰܕܬܳܐ ܢܶܗܘܶܐ ܕܽܘܟܪܳܢܶܗ<EOS>ܡܳܪܰܢ ܐܰܣܓܳܐ ܠܰܢ ܫܰܝܢܳܐ ܕܢܶܥܒܶܕ<EOS>ܬܠܳܬܳܐ ܥܰܕܥܺܕ̈ܶܝܗܿ ܕܐܰܠܳܗܽܘܬܳܐ<EOS>ܪܰܒ ܗܽܘ ܡܳܪܝ ܝܰܘܡܳܟ ܠܳܐ ܢܶܬܒܰܙܰܚ<EOS>ܡܝܰܩܰܪ ܗܽܘ ܟܽܠ ܐܢܳܫ ܝܽܘܡ ܡܰܘܠܳܕܳܟ<EOS>ܟܺܐܢܳܐ ܟܰܪ ܝܰܩܰܪ ܝܽܘܡ ܡܰܘܠܳܕܳܟ<EOS>ܕܗܶܪܽܘܕܶܣ ܝܰܩܰܪ ܝܽܘܡ ܡܰܘܠܳܕܶܗ<EOS>ܪܰܩܕܳܐ ܕܛܰܡܐܽܘܬܳܐ ܒܣܶܡ ܠܛܳܪܽܘܢܳܐ<EOS>ܠܳܟ ܡܳܪܝ ܢܶܒܣܰܡ ܠܳܟ ܩܳܠ ܢܰܟܦ̈ܳܬܳܐ<EOS>ܠܳܟ ܡܳܪܝ ܢܪܰܥܶܐ ܩܳܠ ܢܰܟ̈ܦܳܬܳܐ<EOS>ܕܬܶܛܰܪ ܦܰܓܪ̈ܰܝܗܶܝܢ ܩܰܕܺܝܫܳܐܺܝܬ<EOS>ܝܰܘܡܶܗ ܕܗܶܪܽܘܕܶܣ ܠܶܗ ܗܽܘ ܕܳܡܶܐ<EOS>ܐܳܦ ܝܰܘܡܳܟ ܕܺܝܠܳܟ ܠܳܟ ܗܽܘ ܕܳܡܶܐ<EOS>ܝܰܘܡܶܗ ܕܰܕܠܺܝܚܳܐ ܕܠܺܝܚ ܒܰܚܛܺܝܬܳܐ<EOS>ܘܰܫܦܶܐ ܐܰܟܘܳܬܳܟ ܝܰܘܡܳܟ ܫܰܦܝܳܐ<EOS>ܥܺܐܕܶܗ ܕܰܛܪܽܘܢܳܐ ܩܛܰܠ ܟܳܪܽܘܙܳܐ<EOS>ܒܥܰܕܥܺܕܳܟ ܟܽܠܢܳܫ ܫܽܘܒܚܳܐ ܡܰܟܪܶܙ<EOS>ܒܝܰܘܡܶܗ ܕܩܳܛܽܘܠܳܐ ܩܳܠܳܐ ܫܬܶܩ ܗܘܳܐ<EOS>ܒܝܰܘܡܳܟ ܕܶܝܢ ܕܺܝܠܳܟ ܩ̈ܳܠܶܐ ܕܥܺܐܕܳܐ<EOS>ܛܰܡܐܳܐ ܒܥܰܕܺܥܕܶܗ ܫܪܳܓܳܐ ܐܶܕܥܳܟ<EOS>ܕܰܢܛܰܫܶܐ ܚܶܫܟܳܐ ܥܰܠ ܓܰܝܳܪ̈ܶܐ<EOS>ܥܶܕܳܢ ܩܰܕܺܝܫܳܐ ܫܪ̈ܳܓܶܐ ܣܳܕܰܪ<EOS>ܕܢܶܥܪܽܘܩ ܚܶܫܽܘܟܳܐ ܥܰܡ ܟܰܣܝ̈ܳܬܶܗ<EOS>ܝܰܘܡܶܗ ܕܗܰܘ ܬܰܥܠܳܐ ܙܦܰܪ ܐܰܟܘܳܬܶܗ<EOS>ܘܩܰܕܺܝܫ ܥܰܕܥܺܕܶܗ ܕܐܶܡܰܪ ܩܽܘܫܬܳܐ<EOS>ܝܰܘܡܶܗ ܕܥܳܒܽܘܪܳܐ ܥܒܰܪ ܐܰܟܘܳܬܶܗ<EOS>ܘܝܰܘܡܳܟ ܐܰܟܘܳܬܳܟ ܠܥܳܠܰܡ ܩܰــܝܳܡ<EOS>ܝܰܘܡܶܗ ܕܰܛܪܽܘܢܳܐ ܦܩܰܪ ܐܰܟܘܳܬܶܗ<EOS>ܕܫܶܠܝܶܗ ܒܰܩܛܺܝܪܶܗ ܩܳܠܳܐ ܟܺܐܢܳܐ<EOS>ܥܺܐܕܶܗ ܕܡܰܟܺܝܟܳܐ ܢܝܳܚܳܐ ܐܰܟܘܳܬܶܗ<EOS>ܕܰܕܢܺܝܚ ܗܽܘ ܫܶܡܫܶܗ ܥܰܠ ܥܳܫܽܘܩܰܘ̈ܗܝ<EOS>ܝܳܕܰܥ ܗܘܳܐ ܛܪܽܘܢܳܐ ܕܠܰܘ ܡܰܠܟܳܐ ܗܘܳܐ<EOS>ܒܰܕܓܽܘܢ ܝܰܗܒ ܐܰܬܪܳܐ ܠܰܡܠܶܟ ܡܰܠܟ̈ܶܐ<EOS>ܝܰܘܡܳܐ ܡܳܪܝ ܟܽܠܶܗ ܠܳܐ ܣܳܦܶܩ ܠܺܝ<EOS>ܕܐܶܬܩܽܘܠ ܩܽܘܠܳܣܳܟ ܥܰܡ ܩܽܘܠܩܳܠܶܗ<EOS>ܝܰܘܡܳܟ ܚܰܢܳܢܳܐ ܢܰܥܒܰܪ ܣܰܟܠܽܘܬܝ<EOS>ܕܥܰܡ ܝܰܘܡܳܐ ܛܰܡܐܳܐ ܬܰܩܶܠܬ ܝܰܘܡܳܟ<EOS>ܪܰܒ ܗܽܘ ܓܶܝܪ ܝܰܘܡܳܟ ܡܶܢ ܦܽܘܚܳܡܳܐ<EOS>ܘܠܳܐ ܡܨܶܐ ܡܶܬܦܰܚܰܡ ܥܰܡ ܝܰܘܡ̈ܳܬܰܢ<EOS>ܝܰܘܡܶܗ ܕܒܰܪ ܐܢܳܫܳܐ ܐܰܝܟ ܕܐܰܪܥܳܢܳܐ<EOS>ܘܝܰܘܡܶܗ ܕܐܰܠܳܗܳܐ ܐܰܝܟ ܕܐܰܠܳܗܳܐ<EOS>ܝܰܘܡܳܟ ܪܰܒ ܗܽܘ ܡܳܪܝ ܡܶܢ ܕܰܢܒܺܝ̈ܶܐ<EOS>ܘܰܫܩܰܠܬ ܩܰܪܶܒܬܶܗ ܠܰܕܩܳܛܽܘܠܳܐ<EOS>ܝܳܕܰܥ ܐܰܢ̱ܬ ܗܽܘ ܡܳܪܝ ܐܰܝܟ ܝܳܕܰܥ ܟܽܠ<EOS>ܕܬܶܫܡܰܥ ܦܽܘܚ̈ܳܡܶܐ ܕܦܰܚܶܡ ܠܶܫܳܢܝ<EOS>ܝܰܘܡܳܟ ܢܶܬܶܠ ܠܰܢ ܫܶܐܠܰܬ ܚ̈ܰــܝܶܐ<EOS>ܕܝܰܘܡܶܗ ܕܗܰܘ ܝܳܗܶܒ ܫܶܐܠܰܬ ܡܰܘܬܳܐ<EOS>ܝܺܡܳܐ ܒܥܰܕܥܺܕܶܗ ܡܰܠܟܳܐ ܣܢܺܝܩܳܐ<EOS>ܕܦܶܠܓܳܗܿ ܕܡܰܠܟܽܘܬܶܗ ܬܗܶܐ ܐܰܓܰܪ ܪܰܩܕܳܐ<EOS>ܥܺܐܕܳܟ ܕܶܝܢ ܕܺܝܠܳܟ ܐܳܘ ܡܰܥܬܰܪ ܟܽܘܠ<EOS>ܢܶܬܪܳܐ ܕܦܰܪܟܽܘܟܳܐ ܒܙܶܕܩܳܐ ܢܶܫܕܶܐ<EOS>ܡܶܢ ܐܰܪܥܳܐ ܨܗܺܝܬܳܐ ܓܣܳܐ ܡܰܒܽܘܥܳܐ<EOS>ܕܗܽܘ ܣܦܰܩ ܕܰܢܣܰܒܰܥ ܨܰܗܝܳܐ ܕܥܰܡ̈ܡܶܐ<EOS>ܡܶܢ ܥܽܘܒܳܐ ܒܬܽܘܠܳܐ ܐܰܝܟ ܡܶܢ ܫܽܘܥܳܐ<EOS>ܫܘܰܚ ܙܰܪܥܳܐ ܕܡܶܢܶܗ ܗܘܰܝ̈ ܥ̈ܠܠܳܬܳܐ<EOS>ܐܰܘܨܪ̈ܶܐ ܕܠܳܐ ܡܶܢܝܳܢ ܡܠܳܐ ܗܘܳܐ ܝܰܘܣܶܦ<EOS>ܘܐܶܣܬܰܦܰܩܘ ܘܐܰܘܦܺܝܘ ܒܰܫ̈ܢܰܝ ܟܰܦܢܳܐ<EOS>ܚܕܳܐ ܫܒܶܠ ܩܽܘܫܬܳܐ ܝܶܗܒܰܬ ܠܰܚܡܳܐ<EOS>ܠܰܚܡܳܐ ܫܡܰܝܳܢܳܐ ܕܠܳܐ ܡܶܣܬܰܝܰܟ<EOS>ܠܰܚܡܳܐ ܕܰܩܨܳܐ ܗܘܳܐ ܒܽܘܟܪܳܐ ܒܕܰܒܪܳܐ<EOS>ܐܰܘܦܺܝ ܠܶܗ ܘܰܥܒܰܪ ܟܰܕ ܛܳܒ ܣܓܺܝ<EOS>ܗܦܰܟ ܬܽܘܒ ܘܰܩܨܳܐ ܗܘܳܐ ܠܰܚܡܳܐ ܚܰܕܬܳܐ<EOS>ܕܕܳܪ̈ܶܐ ܘܫܰܪ̈ܒܳܬܳܐ ܠܳܐ ܡܰܘܦܶܝܢ ܠܶܗ<EOS>ܐܰܘܦܺܝܘ ܕܶܝܢ ܫܰܒܥܳܐ ܠܰܚܡܺܝ̈ܢ ܕܰܩܨܳܐ<EOS>ܘܰܓܡܰܪܘ ܐܳܦ ܚܰܡܫܳܐ ܠܰܚ̈ܡܺܝܢ ܕܐܰܣܓܺܝ<EOS>ܚܰܕ ܠܰܚܡܳܐ ܕܰܩܨܳܐ ܙܟܳܗܿ ܠܰܒܪܺܝܬܳܐ<EOS>ܕܰܟܡܳܐ ܕܡܶܬܦܰܠܰܓ ܡܶܣܓܳܐ ܣܳܓܶܐ<EOS>ܡܠܳܐ ܬܽܘܒ ܐܰܓܳܢ̈ܶܐ ܚܰܡܪܳܐ ܪܰܒܳܐ<EOS>ܙܰܠܥܽܘܗܝ ܗܘܰܘ ܘܐܰܘܦܺܝ ܟܰܕ ܣܰܓܺܝܰܐܐ ܗ̱ܘ<EOS>ܟܰܕ ܟܳܣܳܐ ܕܝܰܗܒ ܙܥܽܘܪ ܗܘܳܐ ܫܶܩܝܶܗ<EOS>ܪܰܒ ܗܽܘ ܛܳܒ ܚܰܝܠܶܗ ܕܠܳܐ ܡܶܣܬܰܝܰܟ<EOS>ܟܳܣܳܐ ܕܰܡܩܰܒܶܠ ܟܽܠ ܚܰܡܪ̈ܳܢܺܝܢ<EOS>ܘܐܪܳܙܳܐ ܕܰܒܓܰܘܶܗ ܗܽܘܝܽܘ ܟܰܕ ܗܽܘ<EOS>ܚܰܕ ܠܰܚܡܳܐ ܕܰܩܨܳܐ ܠܳܐ ܡܶܬܬܰܚܰܡ<EOS>ܘܚܰܕ ܟܳܣܳܐ ܕܰܡܙܰܓ ܠܳܐ ܡܶܣܬܰܝܰܟ<EOS>ܚܶܛܬܳܐ ܕܐܶܙܕܰܪܥܰܬ ܠܝܰܘܡ̈ܶܐ ܬܠܳܬܳܐ<EOS>ܣܶܠܩܰܬ ܘܰܡܠܳܬܶܗ ܠܐܰܘܨܰܪ ܚ̈ܰܝܶܐ<EOS>ܠܰܝܚܡܰܐ ܗ̱ܘ ܪܽܘܚܳܢܳܐ ܐܰܝܟ ܝܳܗܽܘܒܶܗ<EOS>ܠܪ̈ܽܘܚܳܢܶܐ ܗܽܘ ܡܰܚܶܐ ܪܽܘܚܳܢܳܐܺܝܬ<EOS>ܘܐܰܝܢܳܐ ܕܢܳܣܶܒ ܠܶܗ ܦܰܓܪܳܢܳܐܺܝܬ<EOS>ܫܺܝܥܳܐܺܝܬ ܢܳܣܶܒ ܠܶܗ ܦܰܓܪܳܢܳܐܺܝܬ<EOS>ܠܰܚܡܰܐ ܗ̱ܘ ܕܰܚܢܳܢܳܐ ܦܰܪܽܘܫܳܐܺܝܬ<EOS>ܢܳܣܶܒ ܠܶܗ ܗܰܘܢܳܐ ܐܰܝܟ ܣܰܡ ܚ̈ܰܝܶܐ<EOS>ܐܶܢ ܕܶܒܚ̈ܶܐ ܕܡܺܝ̈ܬܶܐ ܒܰܫܡܳܐ ܕܫܺܐܕ̈ܶܐ<EOS>ܒܐܪܳܙܰܐ ܗ̱ܘ ܡܶܬܕܰܒܚܺܝܢ ܐܳܦ ܡܶܬܐܰܟܠܺܝܢ<EOS>ܠܩܽܘܕܫܳܐ ܕܦܽܘܪܫܳܢܳܐ ܟܡܳܐ ܙܳܕܶܩ ܠܰܢ<EOS>ܕܐܪܳܙܶܗ ܙܰܗܝܳܐܺܝܬ ܢܶܫܬܰܡܰܫ ܒܰܢ<EOS>ܕܐܳܟܶܠ ܡܶܢ ܕܶܒܚܳܐ ܒܰܫܡܳܐ ܕܫܺܐܕ̈ܶܐ<EOS>ܫܺܐܕܳܢܰܐ ܗܳܘܶܐ ܕܠܳܐ ܚܶܪܝܳܢܳܐ<EOS>ܕܐܳܟܶܠ ܡܶܢ ܠܰܚܡܶܗ ܕܰܫܡܰܝܳܢܳܐ<EOS>ܫܡܰܝܳܢܳܐ ܗܳܘܶܐ ܕܠܳܐ ܦܽܘܠܳܓܳܐ<EOS>ܡܰܠܶܦ ܠܰܢ ܚܰܡܪܳܐ ܕܐܰܟܘܳܬܶܗ ܗܽܘ<EOS>ܥܳܒܶܕ ܠܶܗ ܠܐܰܝܢܳܐ ܕܡܶܬܚܶܝܢ ܒܶܗ<EOS>ܣܳܢܶܐ ܓܶܝܪ ܣܰܓܺܝ ܠܰܕܪܳܚܶܡ ܠܶܗ<EOS>ܕܡܰܪܘܶܐ ܘܰܡܫܰܢܶܐ ܠܶܗ ܘܰܡܒܰܙܰܚ ܒܶܗ<EOS>ܡܰܠܶܦ ܠܰܢ ܢܽܘܗܪܳܐ ܕܐܰܟܘܳܬܶܗ ܗܽܘ<EOS>ܥܳܒܶܕ ܠܳܗܿ ܠܥܰܝܢܳܐ ܒܰܪܬ ܢܰܗܺܝܪܳܐ<EOS>ܥܰܝܢܳܐ ܒܝܰܕ ܢܽܘܗܪܳܐ ܚܙܳܬ ܦܽܘܪܣܳܝܳܐ<EOS>ܘܪܶܗܛܰܬ ܢܰܟܦܬܶܗ ܠܓܰܒܪܳܐ ܢܰܟܦܳܐ<EOS>ܗܽܘ ܗܰܘ ܦܽܘܪܣܳܝܳܐ ܚܰܡܰܪܐ ܗ̱ܘ ܥܰܒܕܶܗ<EOS>ܕܐܳܦ ܠܳܐ ܥܰܠ ܢܰܟ̈ܦܶܐ ܝܺܕܰܥ ܕܢܶܚܽܘܣ<EOS>ܙܰܝܢܶܗ ܕܰܢܟܺܝܠܳܐ ܠܰܒܫܶܗ ܒܽܘܟܪܳܐ<EOS>ܕܰܒܙܰܝܢܳܐ ܕܰܩܛܰܠ ܢܶܗܦܽܘܟ ܢܺܚܳܐ<EOS>ܒܩܰܝܣܳܐ ܕܩܰܛܠܰܢ ܒܶܗ ܒܶܗ ܐܶܬܦܰܨܺܝܢ<EOS>ܒܚܰܡܪܳܐ ܕܰܡܫܰܢܶܐ ܠܰܢ ܒܶܗ ܐܬܶܿܢܰܟܰܦܢ<EOS>ܒܐܶܠܥܳܐ ܕܡܶܢ ܐܳܕܳܡ ܐܶܫܬܰܡܛܰܬ ܗܘܳܬ<EOS>ܒܳܗܿ ܫܰܡܛܶܗ ܒܺܝܫܳܐ ܠܶܒܶܗ ܕܐܳܕܳܡ<EOS>ܕܢܰܚ ܡܶܢܳܗܿ ܕܐܶܠܥܳܐ ܚܰܝܠܳܐ ܟܰܣܝܳܐ<EOS>ܕܦܰܣܩܶܗ ܠܣܳܛܳܢܳܐ ܐܰܝܟ ܕܠܰܕܓܽܘܢ<EOS>ܒܗܳܝ ܓܶܝܪ ܩܺܒܽܘܬܳܐ ܣܶܦܪܳܐ ܟܣܳܐ ܒܳܗܿ<EOS>ܕܩܳܥܶܐ ܘܡܰܟܪܶܙ ܗܘܳܐ ܥܰܠ ܙܰܟܳܝܳܐ<EOS>ܗܘܳܐ ܕܶܝܢ ܐܳܦ ܬܰܡܳܢ ܐܪܳܙܳܐ ܓܰܠܝܳܐ<EOS>ܕܐܶܫܬܰܦܰܠ ܕܓܰܘܳܢ ܒܓܰܘ ܒܶܝܬ ܓܰܘܣܶܗ<EOS>ܐܶܬܳܐ ܠܶܗ ܫܽܘܡܠܳܝܳܐ ܒܳܬܰܪ ܐܪܳܙܳܐ<EOS>ܕܐܶܫܬܰܦܰܠ ܒܺܝܫܳܐ ܒܶܝܬ ܬܽܘܟܠܳܢܶܗ<EOS>ܒܪܺܝܟ ܗܽܘ ܗܰܘ ܕܐܶܬܳܐ ܘܫܰܠܶܡܘ ܗܘܰܘ ܒܶܗ<EOS>ܐܪܳ̈ܙܶܐ ܕܣܶܡܳܠܳܐ ܘܰܕܝܰܡܺܝܢܳܐ<EOS>ܓܰܡܪܶܗ ܠܗܰܘ ܐܪܳܙܳܐ ܕܰܗܘܳܐ ܒܐܶܡܪܳܐ<EOS>ܘܓܰܡܪܶܗ ܠܗܰܘ ܛܽܘܦܣܳܐ ܕܰܗܘܳܐ ܒܰܕܓܽܘܢ<EOS>ܒܪܺܝܟ ܗܽܘ ܕܒܐܶܡܪܳܐ ܕܩܽܘܫܬܳܐ ܦܰܪܩܰܢ<EOS>ܘܣܰܚܦܶܗ ܠܣܳܚܽܘܦܰܢ ܐܰܝܟ ܕܠܰܕܓܽܘܢ<EOS>ܒܟܳܢܽܘܢ ܕܐܰܪ̈ܺܝܟܺܝܢ ܠܰܝܠܰܘ̈ܳܬܳܐ<EOS>ܕܢܰܚ ܠܰܢ ܐܺܝܡܳܡܳܐ ܕܠܳܐ ܡܶܣܬܰܝܰܟ<EOS>ܒܣܰܬܘܳܐ ܕܰܟܡܺܝܪܳܐ ܒܪܺܝܬܳܐ ܟܽܠܳܗܿ<EOS>ܢܦܰܩ ܫܽܘܦܪܳܐ ܕܐܰܦܨܰܚ ܟܽܠ ܒܶܪ̈ܝܳܬܳܐ<EOS>ܣܰܬܘܳܐ ܕܥܳܒܶܕ ܠܳܗܿ ܠܐܰܪܥܳܐ ܥܩܰܪܬܳܐ<EOS>ܒܬܽܘܠܽܘܬܳܐ ܒܶܗ ܗܽܘ ܝܶܠܦܰܬ ܝܰܠܕܳܐ<EOS>ܟܳܢܽܘܢ ܕܰܡܫܰܠܐ ܚܶܒܠܶܝ̈ܗܿ ܕܐܰܪܥܳܐ<EOS>ܒܶܗ ܗܽܘ ܗܘܰܘ ܚܶܒ̈ܠܶܐ ܠܰܒܬܽܘܠܽܘܬܳܐ<EOS>ܐܶܡܪܳܐ ܫܳܪܽܘܝܳܐ ܠܳܐ ܐܢܳܫ ܠܽܘܩܕܰܡ<EOS>ܚܳܙܶܐ ܠܶܗ ܐܶܠܳܐ ܪ̈ܳܥܰܘܳܬܳܐ<EOS>ܐܳܦ ܐܶܡܰܪ ܩܽܘܫܬܳܐ ܒܰܥܕܶܢ ܝܰܠܕܶܗ<EOS>ܪܶܗܛܰܬ ܠܳܗܿ ܣܒܰܪܬܶܗ ܠܪ̈ܳܥܰܘܳܬܳܐ<EOS>ܐܰܟܒܰܪ ܐܳܦ ܬܰܡܳܢ ܥܳܦ ܕܽܘܡܳܪܳܐ<EOS>ܕܐܶܡܪܳܐ ܕܠܳܐ ܒܝܰܪܚܶܗ ܡܰܠܶܠ ܘܰܢܦܰܩ<EOS>ܕܐܶܡܪܳܐ ܕܠܳܐ ܒܙܰܒܢܶܗ ܢܗܶܐ ܟܳܪܽܘܙܳܐ<EOS>ܠܗܰܘ ܐܶܡܪܳܐ ܕܒܰܛܢܶܗ ܠܰܘ ܕܰܟܝܳܢܰܐ ܗ̱ܘ<EOS>ܚܙܳܝܗܝ ܕܺܐܒܳܐ ܣܳܒܳܐ ܠܐܶܡܰܪ ܚܰܠܒܳܐ<EOS>ܘܐܰܩܢܶܛ ܡܶܢܶܗ ܕܰܡܫܰܓܢܰܝ ܗܘܳܐ<EOS>ܕܰܠܒܼܶܫ ܓܶܝܪ ܕܺܐܒܳܐ ܠܒܽܘܫܳܐ ܕܥܶܪܒܳܐ<EOS>ܗܘܳܐ ܠܶܗ ܪܳܥܶܐ ܟܽܠ ܐܶܡܪܳܐ ܒܥܳܢܳܐ<EOS>ܕܡܳܐ ܕܰܣܥܳܐ ܝܰܥܢܳܐ ܥܰܠ ܡܰܟܺܝܟܳܐ<EOS>ܢܰܨܪܝܘܗܝ ܥܰܙܺܝܙܳܐ ܠܗܰܘ ܒܳܠܽܘܥܳܐ<EOS>ܩܽܘܕܳܫܳܐ ܫܪܳܐ ܒܟܰܪܣܳܐ ܦܰܓܪܳܢܳܐܺܝܬ<EOS>ܘܗܳܐ ܫܪܳܐ ܒܬܰܪܥܺܝܬܳܐ ܪܽܘܚܳܢܳܐܺܝܬ<EOS>ܡܰܪܝܰܡ ܕܰܒܛܰܢܬܶܗ ܣܢܳܬ ܙܽܘܘܳܓܳܐ<EOS>ܠܳܐ ܬܶܙܢܶܐ ܢܰܦܫܳܐ ܕܰܫܪܳܐ ܒܓܰܘܳܗܿ<EOS>ܕܰܪܓܰܫܬܳܗܿ ܒܶܗ ܡܰܪܝܰܡ ܡܟܺܝܪܳܗܿ ܫܶܒܩܰܬ<EOS>ܗܳܐ ܫܪܳܐ ܒܢܰܟܦ̈ܳܬܳܐ ܐܶܢ ܐܰܪܓܶܫ ܒܶܗ<EOS>ܠܳܐ ܡܰܪܓܶܫ ܚܰܪܫܳܐ ܒܪܰܥܡܳܐ ܪܰܒܳܐ<EOS>ܐܳܦ ܠܳܐ ܡܰܪܳܚܳܐ ܒܩܳܠ ܦܽܘܩܕܳܢܳܐ<EOS>ܒܗܺܝܠ ܗܽܘ ܓܶܝܪ ܚܰܫܳܐ ܒܰܥܕܶܢ ܦܰܩܚܳܐ<EOS>ܘܰܒܗܺܝܠ ܡܰܪܳܚܳܐ ܒܩܳܠ ܙܽܘܗܳܪܳܐ<EOS>ܠܚܰܪܫܳܐ ܐܶܢ ܓܰܢܚܶܗ ܪܰܥܡܳܐ ܕܚܺܝܠܳܐ<EOS>ܠܛܰܡܐܳܐ ܐܶܢ ܬܰܟܒܶܗ ܪܽܘܓܙܳܐ ܕܚܺܝܠܳܐ<EOS>ܚܰܪܫܳܐ ܕܠܳܐ ܫܳܡܰܥ ܠܰܘ ܡܰܪܫܽܘܬܳܐ ܗ̱ܝ<EOS>ܐܰܝܢܳܐ ܕܡܕܳܫ ܕܶܝܢ ܡܰܪܳܚܽܘܬܳܐ ܗ̱ܝ<EOS>ܡܶܢ ܙܒܰܢ ܕܶܝܢ ܠܰܙܒܰܢ ܗܳܘܶܐ ܪܰܥܡܳܐ<EOS>ܩܳܠܶܗ ܕܢܳܡܽܘܣܳܐ ܟܽܠܝܽܘܡ ܪܳܥܶܡ<EOS>ܠܳܐ ܢܶܣܟܰܪ ܐܶܕܢܰܝ̈ܢ ܕܰܡܩܰܛܪܶܓ ܠܰܢ<EOS>ܦܬܳܚ̈ܶܐ ܕܰܦܬܺܝܚܺܝܢ ܘܠܳܐ ܡܶܬܬܰܚܕܶܝܢ<EOS>ܬܰܪܥܳܐ ܕܡܰܫܡܰܥܬܳܐ ܦܬܺܝܚ ܒܰܟܝܳܢܳܐ<EOS>ܕܒܰܩܛܺܝܪܶܗ ܢܟܰܣ ܡܰܪܳܚܽܘܬܰܢ<EOS>ܬܰܪ̈ܥܶܐ ܕܒܳܒ̈ܳܬܳܐ ܘܰܬܪܰܥ ܦܽܘܡܳܐ<EOS>ܡܶܫܟܰܚ ܨܶܒܝܳܢܳܐ ܦܳܬܰܚ ܘܐܳܚܶܕ<EOS>ܢܶܚܙܶܐ ܝܰܗܒ ܠܰܢ ܛܳܿܒܳܐ ܕܢܶܫܡܰܥ<EOS>ܕܢܶܬܬܰܚܕܽܘܢ<EOS>ܙܰܘ̈ܥܶܝܗܿ ܡܶܢ ܨܶܒܝܳܢܰܢ<EOS>ܫܽܘܒܚܳܐ ܠܗܰܘ ܩܳܠܳܐ ܕܰܗܘܳܐ ܓܽܘܫܡܳܐ<EOS>ܘܰܠܡܶܠܰܬ ܪܳܡܳܐ ܕܰܗܘܳܬ ܦܰܓܪܳܐ<EOS>ܫܰܡܥܶܝ̈ܗܝ ܐܳܦ ܐܶܕ̈ܢܶܐ ܚ̈ܙܰܝܳܝܗܝ ܥܰܝ̈ܢܶܐ<EOS>ܡܳܫܳܝ̈ܗܝ ܐܳܦ ܐܺܝ̈ܕܶܐ ܘܐܰܟܠܶܗ ܦܽܘܡܳܐ<EOS>ܗܰܕܳܡ̈ܶܐ ܘܪ̈ܶܓܫܶܐ ܗܰܒܘ ܬܰܘܕܺܝܬܳܐ<EOS>ܠܗܰܘ ܕܐܶܬܳܐ ܘܐܰܚܺܝ ܟܽܠܶܗ ܓܽܘܫܡܳܐ<EOS>ܛܥܺܝܢܳܐ ܗܘܳܬ ܡܰܪܝܰܡ ܥܽܘܠܳܐ ܫܰܠܝܳܐ<EOS>ܟܰܕ ܒܶܗ ܗܽܘ ܟܣܶܝܢ ܗܘܰܘ ܟܽܠ ܠܶܫܳܢܺܝ̈ܢ<EOS>ܛܥܺܝܢ ܗܘܳܐ ܠܶܗ ܝܰܘܣܶܦ ܘܟܣܐ ܗܘܐ ܒܗ<EOS>ܟܝܳܢܳܐ ܫܰܬܺܝܩܳܐ ܕܡܶܢ ܟܽܠ ܩܰܫܺܝܫ<EOS>ܪܳܡܳܐ ܗܘܳܐ ܐܰܝܟ ܫܰܒܪܳܐ ܘܰܟܣܶܐ ܗܘܳܐ ܒܶܗ<EOS>ܓܰܙܳܐ ܕܚܶܟܡ̈ܳܬܳܐ ܕܰܠܟܽܠ ܣܳܦܶܩ<EOS>ܪܳܡܶܐ ܗܘܳܐ ܘܝܳܢܶܩ ܗܘܳܐ ܚܰܠܒܳܗܿ ܕܡܰܪܝܰܡ<EOS>ܘܝ̈ܳܢܩܳܢ ܡܶܢ ܛܽܘܒܶܗ ܟܽܘܠ ܒܶܪ̈ܝܳܬܳܐ<EOS>ܗܽܘܝܽܘ ܬܕܳܐ ܚܰܝܳܐ ܕܣܰܘܩܳܐ ܚܰܝܳܐ<EOS>ܐܰܝܢܶܩܘ ܡܶܢ ܚܰܝ̈ܰܘܗܝ ܡܺܝ̈ܬܶܐ ܘܰܚܝܰܘ<EOS>ܕܠܳܐ ܣܰܘܩܳܐ ܕܐܳܐܰܪ ܠܳܐ ܐܢܳܫ ܚܳܝܶܐ<EOS>ܕܠܳܐ ܚܰܝܠܶܗ ܕܰܒܪܳܐ ܠܳܐ ܐܢܳܫ ܩܳܐܶܡ<EOS>ܒܣܰܘܩܶܗ ܗܽܘ ܚܰܝܳܐ ܕܗܰܘ ܡܰܚܶܐ ܟܽܠ<EOS>ܬܰܠܝ̈ܳܢ ܢܶܫܡ̈ܳܬܳܐ ܕܰܠܥܶܠ ܘܕܰܠܬܰܚܬ<EOS>ܟܰܕ ܟܺܝܬ ܝܺܢܶܩ ܗܘܳܐ ܚܰܠܒܳܗܿ ܕܡܰܪܝܰܡ<EOS>ܗܽܘܝܽܘ ܡܰܝܢܶܩ ܗܘܳܐ ܚܰܝ̈ܶܐ ܠܟܽܘܠܳܐ<EOS>ܟܰܕ ܬܽܘܒ ܫܪܳܐ ܗܘܳܐ ܒܥܽܘܒܳܐ ܕܐܶܡܶܗ<EOS>ܒܥܽܘܒܶܗ ܫܰܪ̈ܝܳܢ ܗܘܰܝ̈ ܟܽܘܠ ܒܶܪ̈ܝܳܬܳܐ<EOS>ܫܠܳܐ ܗܘܳܐ ܐܰܝܟ ܥܽܘܠܳܐ ܘܗܽܘ ܦܳܩܶܕ ܗܘܳܐ<EOS>ܠܟܽܠܗܶܝܢ ܒܶܪ̈ܝܳܬܳܐ ܟܽܠ ܦܽܘܩܕ̈ܳܢܰܘܗܝ<EOS>ܒܶܠܥܳܕ ܓܶܝܪ ܒܽܘܟܪܳܐ ܠܳܐ ܐܢܳܫ ܡܶܫܟܰܚ<EOS>ܩܰܪܶܒ ܠܐܺܝܬܽܘܬܳܐ ܕܗܽܘ ܣܳܦܶܩ ܠܳܗܿ<EOS>ܬܠܳܬܺܝܢ ܟܺܝܬ ܫ̈ܢܺܝܢ ܕܰܗܘܳܐ ܒܐܰܪܥܳܐ<EOS>ܡܰܢܽܘ ܡܕܰܒܰܪ ܗܘܳܐ ܟܽܠ ܒܶܪ̈ܝܳܬܳܐ<EOS>ܡܰܢܽܘ ܡܩܰܒܶܠ ܗܘܳܐ ܟܽܘܠ ܩܽܘܪ̈ܒܳܢܺܝܢ<EOS>ܫܽܘܒܚܳܐ ܕܥܶܠܳܝ̈ܶܐ ܘܰܕܬܰܚ̈ܬܳܝܶܐ<EOS>ܟܽܠܶܗ ܒܥܽܘܡܩܳܐ ܗܘܳܐ ܘܟܽܠܶܗ ܒܪܰܘܡܳܐ<EOS>ܟܽܠܶܗ ܨܶܝܕ ܟܽܠ ܗܘܳܐ ܘܟܽܠܶܗ ܨܶܝܕ ܚܰܕ<EOS>ܦܰܓܪܶܗ ܒܓܰܘ ܟܰܪܣܶܗ ܟܰܕ ܡܶܨܛܰܝܰܪ<EOS>ܚܰܝܠܶܗ ܡܪܰܟܶܒ ܗܘܳܐ ܟܽܠ ܗܰܕܳܡܺܝ̈ܢ<EOS>ܟܰܕ ܡܶܬܨܺܝܪ ܒܰܛܢܳܐ ܕܰܒܪܳܐ ܒܟܰܪܣܳܐ<EOS>ܗܽܘܝܽܘ ܨܳܐܶܪ ܗܘܳܐ ܥܽܘ̈ܠܶܐ ܒܟܰܪܣܳܐ<EOS>ܟܰܕ ܡܶܬܨܺܝܪ ܒܰܛܢܳܐ ܕܰܒܪܳܐ ܒܟܰܪܣܳܐ<EOS>ܗܽܘܝܽܘ ܨܳܐܶܪ ܗܘܳܐ ܥܽܘ̈ܠܶܐ ܒܟܰܪܣܳܐ<EOS>ܠܰܘ ܬܽܘܒ ܐܰܝܟ ܕܰܡܚܺܝܠ ܦܰܓܪܶܗ ܒܩܰܝܣܳܐ<EOS>ܗܳܟܰܢܳܐ ܡܚܺܝܠ ܗܘܳܐ ܚܰܝܠܶܗ ܒܩܰܝܣܳܐ<EOS>ܟܰܕ ܓܶܝܪ ܥܰܠ ܩܰܝܣܳܐ ܗܽܘ ܡܺܝ̈ܬܶܐ ܐܰܚܺܝ<EOS>ܦܰܓܪܶܗ ܐܰܚܺܝ ܐܶܢܽܘܢ ܐܳܘ ܨܶܒܝܳܢܶܗ<EOS>ܗܳܟܰܢ ܟܰܕ ܟܽܠܶܗ ܫܪܳܐ ܗܘܳܐ ܒܟܰܪܣܳܐ<EOS>ܨܶܒܝܳܢܶܗ ܟܰܣܝܳܐ ܟܽܠ ܣܳܥܰܪ ܗܘܳܐ<EOS>ܚܙܺܝ ܓܶܝܪ ܕܟܽܘܠܶܗ ܒܩܰܝܣܳܐ ܬܠܶܐ ܗܘܳܐ<EOS>ܚܰܝܠܶܗ ܕܶܝܢ ܐܰܙܺܝܥ ܟܽܠ ܒܶܪ̈ܝܳܬܳܐ<EOS>ܐܰܚܫܶܟ ܓܶܝܪ ܫܶܡܫܳܐ ܘܐܰܙܺܝܥ ܐܰܪܥܳܐ<EOS>ܨܰܪܺܝ ܗܘܳܐ ܩܰܒܪ̈ܶܐ ܘܐܰܦܶܩ ܡܺܝ̈ܬܶܐ<EOS>ܚܙܺܝ ܟܺܝܬ ܕܟܽܠܶܗ ܒܰܙܩܺܝܦܳܐ ܗܘܳܐ<EOS>ܟܰܕ ܬܽܘܒ ܐܺܝܬܰܘܗܝ ܗܘܳܐ ܟܽܘܠܶܗ ܨܶܝܕ ܟܽܘܠ<EOS>ܗܳܟܰܢ ܐܺܝܬܰܘܗܝ ܗܘܳܐ ܟܽܘܠܶܗ ܒܟܰܪܣܳܐ<EOS>ܟܰܕ ܬܽܘܒ ܐܺܝܬܰܘܗܝ ܗܘܳܐ ܟܽܠܶܗ ܒܟܽܘܠܳܐ<EOS>ܟܰܕ ܟܺܝܬ ܒܰܙܩܺܝܦܰܐ ܗ̱ܘ ܡܺܝ̈ܬܶܐ ܐܰܚܺܝ<EOS>ܗܳܟܰܢ ܟܰܕ ܥܽܘܠܰܐ ܗ̱ܘ ܨܳܐܰܪ ܥ̈ܘܠܶܐ ܗ̱ܘ<EOS>ܟܰܕ ܗܽܘ ܩܛܺܝܠܳܐ ܗܘܳܐ ܩܰܒܪ̈ܶܐ ܦܳܬܰܚ<EOS>ܟܰܕ ܗܽܘ ܒܟܰܪܣܳܐ ܗܘܳܐ ܦܬܰܚ ܟܰܪ̈ܣܳܬܳܐ<EOS>ܬܰܘ ܫܡܰܥܘ ܚܰܒܪ̈ܰܝ ܥܰܠ ܒܰܪ ܟܰܣܝܳܐ<EOS>ܕܰܓܳܠܳܐ ܗܘܳܐ ܒܦܰܓܪܶܗ ܘܰܟܣܶܐ ܚܰܝܠܶܗ<EOS>ܚܰܝܠܶܗ ܓܶܝܪ ܕܰܒܪܳܐ ܚܰܝܠܰܐ ܗ̱ܘ ܫܰܪܝܳܐ<EOS>ܠܳܐ ܚܒܰܫܬܶܗ ܟܰܪܣܳܐ ܐܰܝܟ ܕܰܠܦܰܓܪܳܐ<EOS>ܟܰܕ ܗܽܘ ܓܶܝܪ ܚܰܝܠܳܐ ܫܪܳܐ ܗܘܳܐ ܒܟܰܪܣܳܐ<EOS>ܗܽܘܝܽܘ ܨܳܐܰܪ ܗܘܳܐ ܥܽܘ̈ܠܶܐ ܒܟܰܪܣܳܐ<EOS>ܚܰܝܠܶܗ ܥܰܦܺܝܩ ܗܘܳܐ ܠܳܗܿ ܠܗܳܝ ܕܥܰܦܶܩܬܶܗ<EOS>ܕܐܶܢ ܩܳܦܶܣ ܚܰܝܠܶܗ ܢܳܦܶܠ ܠܶܗ ܟܽܠ<EOS>ܚܰܝܠܳܐ ܟܺܝܬ ܕܐܰܚܺܝܕ ܟܽܠ ܒܶܪ̈ܝܳܬܳܐ<EOS>ܟܰܕ ܗܽܘ ܒܓܰܘ ܟܰܪܣܳܐ ܗܽܘ ܠܳܐ ܐܰܪܦܺܝ ܟܽܠ<EOS>ܨܳܪ ܗܘܳܐ ܠܰܩܢܽܘܡܶܗ ܨܰܠܡܳܐ ܒܟܰܪܣܳܐ<EOS>ܘܨܳܪ ܗܘܳܐ ܒܟܽܠ ܟܰܪ̈ܣܳܢ ܟܽܠ ܦܰܪ̈ܨܽܘܦܺܝܢ<EOS>ܟܰܕ ܗܽܘ ܡܶܬܪܰܒܶܐ ܒܶܝܬ ܡܶܣ̈ܟܺܢܶܐ<EOS>ܡܶܢ ܐܰܘܨܰܪ ܣܰܒܥܳܐ ܠܟܽܠ ܙܳܐܶܢ ܗܘܳܐ<EOS>ܟܰܕ ܬܽܘܒ ܡܫܰܚܬܶܗ ܗܳܝ ܕܰܡܫܰܚܬܶܗ<EOS>ܒܰܛܠܶܗ ܘܰܒܡܶܛܪܶܗ ܠܟܽܠ ܡܳܫܰܚ ܗܘܳܐ<EOS>ܡܓܽܘ̈ܫܶܐ ܩܰܪܶܒܘ ܗܘܰܘ ܡܽܘܪܳܐ ܘܕܰܗܒܳܐ<EOS>ܟܰܕ ܒܶܗ ܟܣܶܐ ܗܘܳܬ ܣܺܝܡܰܬ ܥܽܘܬܪܳܐ<EOS>ܡܽܘܪܳܐ ܘܗܶܪ̈ܽܘܡܶܐ ܕܐܰܟܺܝܢ ܘܰܒܪܳܐ<EOS>ܩܰܪܶܒܘ ܠܶܗ ܡܓܽܘ̈ܫܶܐ ܠܶܗ ܡܶܢ ܕܺܝܠܶܗ<EOS>ܒܚܰܝܠܰܐ ܗ̱ܘ ܕܡܶܢܶܗ ܣܶܦܩܰܬ ܡܰܪܝܰܡ<EOS>ܕܢܶܛܥܰܢ ܗܘܳܐ ܥܽܘܒܳܗܿ ܠܗܰܘ ܕܰܛܥܺܝܢ ܟܽܠ<EOS>ܡܶܢ ܓܰܙܳܐ ܪܰܒܳܐ ܕܟܽܠ ܒܶܪ̈ܝܳܬܳܐ<EOS>ܝܶܗܒܰܬ ܠܶܗ ܡܰܪܝܰܡ ܟܽܠ ܡܳܐ ܕܝܶܗܒܰܬ<EOS>ܝܶܗܒܰܬ ܠܶܗ ܚܰܠܒܳܐ ܡܶܢ ܗܰܘ ܕܐܰܟܝܰܢ<EOS>ܝܶܗܒܰܬ ܠܶܗ ܐܽܘܟܠܳܐ ܡܶܢ ܗܰܘ ܕܰܒܪܳܐ<EOS>ܝܰܗܒ ܚܰܠܒܳܐ ܠܡܰܪܝܰܡ ܐܰܝܟ ܐܰܠܳܗܳܐ<EOS>ܗܦܰܟ ܝܰܢܩܶܗ ܡܶܢܳܗܿ ܐܰܝܟ ܒܰܪ ܐܢܳܫܳܐ<EOS>ܛܰܥܢܳܝܗܝ ܗ̈ܘܰܝ ܐܺܝܕ̈ܶܝܗܿ ܕܐܰܩܶܠ ܥܽܘܙܶܗ<EOS>ܘܥܰܦܶܩܬܶܗ ܟܰܢܦܳܗܿ ܕܐܰܙܥܰܪ ܢܰܦܫܶܗ<EOS>ܡܶܬܚܳܐ ܕܪܰܒܽܘܬܶܗ ܡܰܢ ܡܶܫܟܰܚ ܗܘܳܐ<EOS>ܟܪܺܝ ܡܽܘܫ̈ܚܳܬܶܗ ܨܶܝܕ ܬܰܟܣܺܝܬܳܐ<EOS>ܙܶܩܪܰܬ ܘܐܰܠܒܶܫܬܶܗ ܕܫܰܠܰܚ ܫܽܘܒܚܶܗ<EOS>ܡܶܫܚܰܬ ܙܶܩܪܰܬ ܠܶܗ ܕܟܪܺܝ ܢܰܦܫܶܗ<EOS>ܝܰܡܳܐ ܛܰܥܢܶܗ ܗܘܳܐ ܫܠܺܝ ܘܐܶܫܬܰܗܺܝ<EOS>ܘܐܰܝܟܰܢ ܟܰܝ ܛܰܥܢܶܗ ܥܽܘܒܶܗ ܕܝܰܘܣܶܦ<EOS>ܒܛܰܢܬܶܗ ܘܐܶܨܛܰܪܝܰܬ ܟܰܪܣܳܗܿ ܕܰܫܝܽܘܠ<EOS>ܘܐܰܝܟܰܢ ܣܰܝܒܰܪܬܶܗ ܟܰܪܣܳܗܿ ܕܡܰܪܝܰܡ<EOS>ܟܺܐܦ̈ܶܐ ܕܥܰܠ ܩܰܒܪ̈ܶܐ ܒܩܳܠܶܗ ܨܪܺܝ<EOS>ܘܐܰܝܟܰܢ ܣܰܝܒܰܪܬܶܗ ܟܶܢܦܳܐ ܕܡܰܪܝܰܡ<EOS>ܐܶܬܺܝܬ ܠܡܽܘܟܳܟܳܐ ܕܰܠܟܽܠ ܬܺܚܶܐ<EOS>ܫܽܘܒܚܳܐ ܠܳܟ ܡܶܢ ܟܽܠ ܕܰܚܝܰܘ ܒܺܐܝܕܳܟ<EOS>ܡܰܢܽܘ ܡܨܶܐ ܕܢܺܐܡܰܪ ܥܰܠ ܒܰܪ ܟܰܣܝܳܐ<EOS>ܕܰܢܚܶܬ ܘܐܶܬܥܰܛܰܦ ܦܰܓܪܳܐ ܒܟܰܪܣܳܐ<EOS>ܢܦܰܩ ܗܘܳܐ ܘܐܰܝܟ ܥܽܘܠܳܐ ܐܰܝܢܶܩ ܚܰܠܒܳܐ<EOS>ܘܒܶܝܬ ܫܰܒܪ̈ܶܐ ܫܳܦܶܦ ܒܰܪ ܡܳܪܶܐ ܟܽܠ<EOS>ܒܫܽܘܩܳܐ ܐܰܝܟ ܫܰܒܪܳܐ ܚܳܙܶܝܢ ܗܘܰܘ ܠܶܗ<EOS>ܟܰܕ ܫܰܪܝܳܐ ܗܘܳܬ ܒܶܗ ܪܶܚܡܰܬ ܟܽܘܠܳܐ<EOS>ܒܓܰܠܝܳܐ ܟܪ̈ܺܝܟܺܝܢ ܠܶܗ ܥܺܝܪ̈ܶܐ ܒܕܶܚܠܳܐ<EOS>ܦܨܺܝܚ ܗܘܳܐ ܨܶܝܕ ܫܰܒܪ̈ܶܐ ܐܰܝܟ ܝܰܠܽܘܕܳܐ<EOS>ܕܚܺܝܠ ܗܘܳܐ ܨܶܝܕ ܥܺܝܪ̈ܶܐ ܐܰܝܟ ܦܳܩܽܘܕܳܐ<EOS>ܕܚܺܝܠ ܗܘܳܐ ܠܝܽܘܚܰܢܳܢ ܕܢܶܫܪܶܐ ܡܣܳܢܰܘ̈ܗܝ<EOS>ܚܘܺܝܚ ܗܘܳܐ ܠܚܰܛܳܝ̈ܶܐ ܕܰܢܫܰܩܘ ܪ̈ܶܓܠܰܘܗܝ<EOS>ܥܺܝܪ̈ܶܐ ܐܰܝܟ ܥܺܝܪ̈ܶܐ ܚܳܙܶܝܢ ܗܘܰܘ ܠܶܗ<EOS>ܒܡܽܘܫܚܳܬ ܐܺܝܕܰܥܬܶܗ ܟܽܠ ܐܢܳܫ ܚܙܳܝܗܝ<EOS>ܒܐܰܒܽܘܗܝ ܗܽܘ ܒܰܠܚܽܘܕ	ܐܺܝܬܰܘܗܝ ܟܰܝܠܳܐ<EOS>ܫܠܳܡܳܐ ܕܺܝܕܰܥܬܶܗ ܕܝܳܕܰܥ ܕܰܟܡܳܐ ܗܽܘ<EOS>ܒܟܰܝ̈ܠܺܝܢ ܕܶܝܢ ܟܰܝ̈ܠܺܝܢ ܩܢܶܝܢ ܝܺܕܰܥܬܶܗ<EOS>ܟܝܳܢ̈ܶܐ ܕܥܶܠܳܝ̈ܶܐ ܥܰܡ ܬܰܚ̈ܬܳܝܶܐ<EOS>ܗܽܘܝܽܘ ܡܳܪܶܐ ܟܽܠ ܝܳܗܶܒ ܠܰܢ ܟܽܠ<EOS>ܘܗܽܘܝܽܘ ܡܰܥܬܰܪ ܟܽܠ ܝܳܙܶܦ ܡܶܢ ܟܽܠ<EOS>ܗܽܘܝܽܘ ܝܳܗܶܒ ܟܽܠ ܐܰܝܟ ܠܳܐ ܣܢܺܝܩܳܐ<EOS>ܘܗܳܦܶܟ ܝܳܙܶܦ ܟܽܠ ܐܰܝܟ ܚܰܣܺܝܪܳܐ<EOS>ܝܰܗܒ ܒܰܩܪ̈ܶܐ ܘܥܶܪ̈ܒܶܐ ܐܰܝܟ ܒܳܪܽܘܝܳܐ<EOS>ܗܦܰܟ ܘܫܰܐܶܠ ܕܶܒܚ̈ܶܐ ܐܰܝܟ ܚܰܣܺܝܪܳܐ<EOS>ܥܒܰܕ ܡܰܝ̈ܳܐ ܚܰܡܪܳܐ ܐܰܝܟ ܥܳܒܽܘܕܳܐ<EOS>ܗܦܰܟ ܐܶܫܬܺܝ ܡܶܢܶܗ ܐܰܝܟ ܡܶܣܟܺܢܳܐ<EOS>ܡܶܢ ܕܺܝܠܶܗ ܡܙܰܓ ܠܶܗ ܒܶܝܬ ܡܶܫܬܽܘܬܳܐ<EOS>ܚܰܡܪܶܗ ܡܙܰܓ ܐܰܫܩܺܝ ܟܰܪ ܕܐܶܙܕܰܡܰܢ<EOS>ܒܚܽܘܒܶܗ ܗܽܘ ܝܺܪܶܒ ܫܶܡܥܽܘܢ ܣܳܒܳܐ<EOS>ܕܰܩܪܶܒ ܡܳܝܽܘܬܳܐ ܠܗܰܘ ܡܰܚܶܐ ܟܽܠ<EOS>ܒܚܰܝܠܰܐ ܗ̱ܘ ܕܡܶܢܶܗ ܛܰܥܢܶܗ ܫܶܡܥܽܘܢ<EOS>ܗܽܘܝܽܘ ܡܩܰܪܒܳܢܶܗ ܐܶܬܩܰܪܰܒ ܒܶܗ<EOS>ܝܰܗܒ ܗܘܳܐ ܣܝܳܡ ܐܺܝܕܳܐ ܠܡܽܘܫܶܐ ܒܛܽܘܪܳܐ<EOS>ܘܫܰܩܠܳܗܿ ܒܓܰܘ ܢܰܗܪܳܐ ܡܶܢ ܝܽܘܚܰܢܳܢ<EOS>ܒܚܰܝܠܳܐ ܕܡܰܘܗܰܒܬܶܗ ܣܰܦܶܩ ܝܽܘܚܰܢܳܢ<EOS>ܘܐܰܥܡܶܕ ܐܰܪܥܳܢܳܐ ܠܰܫــܡܰܝܳܢܳܐ<EOS>ܒܚܰܝܠܰܐ ܗ̱ܘ ܕܡܶܢܶܗ ܛܥܰܢܬܶܗ ܐܰܪܥܳܐ<EOS>ܐܶܙܰܠܬܝ ܕܬܶܫܬܪܶܐ ܘܚܰܙܩܳܗܿ ܚܰܝܠܶܗ<EOS>ܡܳܪܬܳܐ ܕܡܶܢ ܕܺܝܠܶܗ ܐܰܘܟܶܠܬܶܗ ܗܘܳܬ<EOS>ܛܳܥܽܘ̈ܡܶܐ ܕܒܳܪ̈ܶܝܢ ܠܶܗ ܣܳܡܰܬ ܩܽܘܕܡܰܘܗܝ<EOS>ܡܶܢ ܕܺܝܠܶܗ ܢܕܰܪܘ ܗܘܰܘ ܟܽܠ ܝܰܗ̈ܽܘܒܶܐ<EOS>ܡܶܢ ܓܰܙܶܗ ܐܰܪܡܺܝܘ ܥܰܠ ܦܳܬܽܘܪܶܗ<EOS>ܫܠܶܡ<EOS>