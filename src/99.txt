ܥܲܠ ܓܲܒܼܝܘܼܬܹܗ ܕܡܘܼܫܹܐ ܘܥܲܠ ܢܘܼܪܵܐ ܕܲܚܙܵܐ<EOS>ܡܐܡܪܐ ܕܬܪܒܥܝܢ ܘܬܪܝܢ<EOS>ܥܲܠ ܓܲܒܼܝܘܼܬܹܗ ܕܡܘܼܫܹܐ ܘܥܲܠ ܢܘܼܪܵܐ ܕܲܚܙܵܐ<EOS>ܒܣܲܝܵܐ ܘܥܲܠ ܦܘܼܪܩܵܢܵܐ ܕܝܼܣܲܪ̈ܠܵܝܹܐ<EOS>ܘܡܸܬܼܐܡܲܪ ܒܚܲܡܫܵܒܿܫܲܒܵܐ<EOS>ܕܦܸܨܚܵܐ<EOS>ܥܘܼܢܵܝܵܐ<EOS>ܒܪܝܼܟ ܕܲܒܸܩܸܛܠܹܗ ܩܲܛܠܹܗ ܠܡܵܘܬܵܐ ܘܢܲܚܡܹܗ ܠܲܟܼܝܵܢܲܢ<EOS>ܒܝܘܿܡ ܢܘܼܚܵܡܹܗ ܐܲܚܲܝ̈<EOS>ܚܙܵܬܼܵܐ ܚܕܲܬܵܐ ܚܙ̣ܵܐ ܒܲܪ ܥܲܡܪܲܡ ܥܲܠ ܪܹܫ ܛܘܼܪܲܐ<EOS>ܢܘܼܪܵܐ ܒܣܲܢܝܵܐ ܘܣܲܢܝܵܐ ܒܢܘܼܪܵܐ ܘܠܵܐ ܝܵܩܹ̇ܕܼ ܗ̄ܘ̣ܵܐ<EOS>ܟܝܵܢܵܐ ܪܲܦܝܵܐ ܚܙ̣ܵܐ ܟܲܕܼ ܩܵܐܹ̇ܡ ܒܦܘܼܡ ܝܵܩܹ̇ܕܼܬܵܐ<EOS>ܘܠܵܐ ܢܵܟܼ̇ܝܵܐ ܗ̄ܘ̣ܵܬܼ ܚܲܡܝܼܡܘܼܬܼܵܗ̇ ܠܪܲܛܝܼܒܼܘܼܬܹܗ<EOS>ܐܲܝܟ ܐܲܪܝܘܿܬܼܵܐ ܦܬܼܝܼܚ ܗ̄ܘ̣ܵܐ ܦܘܼܡ̇ܗ̇ ܕܫܲܠܗܹܒܼܝܼܬܼܵܐ<EOS>ܘܣܲܢܝܵܐ ܩܕܼܵܡܹܝܗ̇ ܒܲܕܡܘܼܬܼ ܐܘܼܟܼܠܵܐ ܘܠܵܐ ܩܵܪܒܵܐ ܠܹܗ<EOS>ܫܝܘܿܠ ܒܵܠܲܥܬܼܵܠܐ ܕܲܟܼܡܸܵܐ ܕܐܵܟܼ̇ܠܵܐ ܬܘܼܒܼ ܡܸܬܼܝܲܥܢܵܐ<EOS>ܗܘ̤ܵܬܼ ܨܲܝܵܡܬܵܐ ܒܛܘܼܪܵܐ ܕܚܘܿܪܝܼܒܼ ܕܠܵܐ ܒܲܥܝܵܕܼܵܐ<EOS>ܒܠܝܼܠܲܬܼ ܛܲܟܼܣܵܐ ܕܲܫܘܸܐ ܠܵܗ̇ ܟܠ ܠܪܲܒܿܘܼܬܼ ܟܲܪܣܵܗ̇<EOS>ܛܲܟܼܣܵܐ ܢܸܛܪܲܬ̤ ܩܕܲܡ ܓܸܠܝܵܢܵܐ ܐܲܠܵܗܵܐ<EOS>ܐܲܠܵܗܵܐܝܼܬܼ ܡܸܬܼܚܵܘܝܵܐ ܗ̄ܘ̣ܵܐ ܠܥܹܢܲܝ ܡܘܼܫܹܐ<EOS>ܘܟܲܕܼ ܢܵܟܼ̇ܝܵܐ ܗ̄ܘ̣ܵܬܼ ܠܵܐ ܢܵܟܼܝܵ̇ܐ ܗ̄ܘ̣ܵܬܼ ܠܡܸܬܼܢܲܟܼܝܵܢܵܐ<EOS>ܒܐܸܣܟܹܿܝܡ ܢܘܼܪܵܐ ܡܸܬܼܚܵܘܝܵܐ ܗ̄ܘ̣ܵܬܼ ܠܒܲܪ ܥܒܼܪ̈ܵܝܹܐ<EOS>ܘܟܲܕܼ ܢܘܼܪܵܐ ܗ̣̄ܘܵܬܼ ܘܠܵܐ ܗ̄ܘ̣ܵܬܼ ܢܘܼܪܵܐ ܢܘܼܪܵܢܵܝܵܬܼܵܐ<EOS>ܕܘܼܡܝܵܐ ܕܢܘܼܪܵܐ ܚܙ̣ܵܐ ܟܲܕܼ ܫܲܪܝܵܐ ܒܣܵܘ̈ܟܿܝܼ ܣܲܢܝܵܐ<EOS>ܘܲܬܼܗܲܪ ܣܲܓܿܝܼ ܕܡܲܢ ܐܲܪܡܝܼ ܒܵܗ̇ ܦܓܼܘܼܕܼܵܐ ܕܫܼܬܼܩܵܐ<EOS>ܒܲܥܪܝܼܪܵܝܬܵܐ ܕܠܵܐ ܐܸܬܼܟܲܒܼܫܲܬ̤ ܣܲܦܝܼܦܘܼܬܼܵܗ̇<EOS>ܐܲܝܟ ܕܲܒܼܢܝܼܪܵܐ ܟܕܼܝܼܢ ܗ̄ܘ̣ܵܐ ܥܘܼܙܵܗ̇ ܬܚܹܝܬܼ ܦܘܼܩܕܵܢܵܐ<EOS>ܪܸܡܙܵܐ ܟܲܣܝܵܐ ܪܟܸܒܼ ܐܸܣܟܹܿܡܵܐ ܡܸܬܼܚܲܙܝܵܢܵܐ<EOS>ܘܐܲܪܡܝܼ ܦܓܼܘܼܪܹ̈ܐ ܕܫܲܠܗܹܒܼܝܼܬܼܵܐ ܒܦܘܼܡ ܡܲܪܟܲܒܼܬܹܗ<EOS>ܥܲܠ ܪܹܫ ܛܘܼܪܵܐ ܟ̣ܠܵܐ ܩܵܪܘܿܟܼܵܐ ܕܩܲܠܝܼܠܘܼܬܹܗ<EOS>ܘܨܸܗܠܲܬ̤ ܢܘܼܪܵܐ ܕܲܬܼܚܹܝܬܼ ܬܘܼܩܦܹܗ ܒܲܕܼܡܘܼܬܼ ܪ̈ܲܟܼܫܵܐ<EOS>ܨܲܗܠܵܐ ܕܢܘܼܪܵܐ ܫܡ݂ܲܥ ܗ̄ܘ̣ܵܐ ܡܘܼܫܹܐ ܒܦܘܼܡܵܐ ܕܣܲܢܝܵܐ<EOS>ܘܲܨܒܼܵܐ ܕܢܹܐܠܲܦ ܥܸܠܲܬܼ ܚܸܙܘܵܐ ܕܐܸܬܼܚܵܘܝܼ ܠܹܗ<EOS>ܐܸܣܛܸܐ ܐܸܚܘܸܐ ܚܸܙܘܵܐ ܪܲܒܵܐ ܐܸܡ݂ܲܪ ܦܹܐܩܵܐ<EOS>ܕܡܸܛܠ ܡ̇ܢܵܐ ܝܵܩܹ̇ܕܼ ܣܲܢܝܵܐ ܟܲܕܼ ܠܵܐ ܝܵܩܹ̇ܕܼ<EOS>ܗܵܘ̇ ܦܘܼܩܕܵܢܵܐ ܕܨܵܪܹܗ ܠܚܸܙܘܵܐ ܩ̣ܪܵܝܗܝ ܟܲܣܝܵܐܝܼܬܼ<EOS>ܕܲܩܪܘܿܒܼ ܘܫܲܐܸܠ ܕܡ̇ܢܲܐ ܗ̄ܝܼ ܥܸܠܬܼܵܐ ܘܡܸܛܠܡܵܢܵܐ<EOS>ܓܲܪܚܹܗ ܕܢܸܩܪܘܿܒܼ ܠܐܲܦܲܝ̈ ܚܵܙܘܵܐ ܗܲܢܝܼܵܐܝܼܬܼ<EOS>ܘܲܗܦܲܟ ܕܲܚܠܹܗ ܕܠܵܐ ܢܸܬܼܩܲܪܲܒܼ ܟܲܕܼ ܠܵܐ ܩܲܕܿܝܼܫ<EOS>ܡܘܼܫܹܐ ܡܘܼܫܹܐ ܩ̣ܪܵܝܗܝ ܘܐܸܡ݂ܲܪ ܠܹܗ ܐܲܝܟ ܝܵ̇ܕܲܥ ܠܹܗ<EOS>ܫܪܝܼ ܠܲܣܐܘܿܢܵܟ ܘܐܲܟܸܿܢ ܬܸܩܪܘܿܒܼ ܠܐܲܝܟܵܐ ܕܐܝܼܬܿܝܼ<EOS>ܩܲܕܿܝܼܫܵܐ ܐ̄ܢܵܐ ܘܐܸܬܼܩܲܕܲܫ ܠܹܗ ܛܘܼܪܵܐ ܒܲܫܟܼܝܼܢܬܿܝ<EOS>ܠܵܐ ܠܲܡ ܬܛܲܡܐܝܼܘܗܝ ܒܲܣܐܘܿܢ ܪܸ̈ܓܼܠܲܝܟ ܠܐܲܬܼܪܵܐ ܕܕܲܟܿܝܼܬܼ<EOS>ܛܲܡܠܵܐ ܚܲܫ̣ܒܹܿܗ ܠܲܣܐܘܿܢ ܪܸ̈ܓܼܠܵܘܗܝ ܠܵܘ ܕܛܲܡܠܵܐ ܗ̄ܘ̣ܵܐ<EOS>ܐܸܠܵܐ ܕܢܵܘܪܸܒܼ ܪܲܒܘܼܬܼ ܚܸܙܘܵܐ ܩܕܼܵܡ ܓܸܠܝܵܢܹܗ<EOS>ܩܲܕܿܝܼܫܵܐܝܼܬܼ ܐܲܠܦܹܗ ܕܢܸܩܪܘܿܒܼ ܨܹܝܕܼ ܓܸܠܝܵܢܵܐ<EOS>ܕܢܸܗܘܸܐ ܝܵ̇ܕܲܥ ܠܲܡܩܲܕܵܫܘܼ ܠܲܒܼܢܲܝ̈ ܥܲܡܹܗ<EOS>ܒܗܵܕܹܐ ܬܸܢܘܲܝ ܚܵܘܝܹܗ ܚܙܵܬܼܵܐ ܕܫܲܠܗܹܒܼܝܼܬܼܵܐ<EOS>ܕܢܲܣܸܦ ܢܘܼܪܵܐ ܕܫܸܡ ܒܵܪܘܿܝܵܐ ܒܝܲܥܪܵܐ ܕܛܘܼܥܝܲܝ<EOS>ܒܢܘܼܪܵܐ ܒܲܕܸܿܩ ܚܹܝܠ ܪܲܒܿܘܼܬܹܗ ܕܚܹܝܠ ܟܠ ܡܸܫܟܲܚ<EOS>ܘܲܒܼܝܲܕܼ ܣܲܢܝܵܐ ܓܠ̣ܵܐ ܥܲܠ ܥܘܼܬܼܪܵܐ ܕܒܲܣܝܼܡܘܼܬܹܗ<EOS>ܐ̄ܪܵܙ ܩܲܫܝܘܼܬܹܗ ܘܒܲܣܝܼܡܘܼܬܹܗ ܨܵܪ ܒܲܚܙܵܬܼܵܐ<EOS>ܘܐܲܝܼܩ ܐܸܢܹܝܢ ܒܲܕܼܡܘܼܬܼ ܨܲܠܡܵܐ ܩܕܼܵܡ ܒܲܪ ܒܲܝܬܹܿܗ<EOS>ܨܹܝܕܼ ܡܸܨܪ̈ܵܝܹܐ ܘܝܼܣܲܪ̈ܠܵܝܹܐ ܡܫܲܕܲܪ ܗ̄ܘ̣ܵܐ ܠܹܗ<EOS>ܕܢܸܪܕܸܿܐ ܘܢܸܦܪܘܿܩ ܐܝܟ ܒܘܼܚܪܵܢܵܐ ܕܕܝܼܢܹܗ ܟܹܐܢܵܐ<EOS>ܐܲܝܟ ܕܲܒܼܢܘܼܪܵܐ ܦܫܝܼܩ ܗ̄ܘ̣ܵܐ ܠܪܸܡܙܹܗ ܕܢܸܛܿܝܗ̇ ܠܡܸܨܪܹܝܢ<EOS>ܘܚܵܘܝܼ ܒܣܲܢܝܵܐ ܕܠܵܐ ܪܵܓܵܐ ܠܹܗ ܒܐܲܒܼܕܵܢ ܐ̄ܢܵܫܵܐ<EOS>ܡ̣ܢ ܓܵܘ ܢܘܼܪܵܐ ܡܲܠܸܠ ܥܲܡܹܗ ܕܲܠܥܸܓܼ ܡܲܡܠܠܵܐ<EOS>ܟܲܕܼ ܐܵܡܲ݁ܪ ܠܹܗ ܕܐܸܢܵܐ ܫܲܠܝܼܛ ܥܲܠ ܟܠ ܘܲܒܼܟܼܠ<EOS>ܐܸܢܵܐ ܗ̄ܘ̣ ܕܲܒܼܪܹܝܬܼ ܒܪܝܼܬܼܵܐ ܒܪܵܫܝܼܬܼ ܡ̣ܢ ܠܵܐ ܡܸܕܹܿܡ<EOS>ܘܲܒܼܚܲܝܠܝ ܩܵܐܹ̇̄ܡ ܥܵܠܡܵܐ ܥܒܼܝܼܕܼܵܐ ܕܲܥܒܼܝܼܕܼ ܒܐܝܼܕܲܝ̈<EOS>ܐ̄ܢܵܐ ܐ̄ܢܵܐ ܕܲܓܼܒܹ̇ܝܬܼ ܠܐܲܒܼܪܵܡ ܠܵܐܝܼܣܚܵܩ ܘܝܲܥܩܘܿܒܼ ܥܲܒܼܕܲܝ̈<EOS>ܘܝܲܩܪܹܬܼ ܐܸܢܘܿܢ ܒܲܫܡܵܐ ܪܲܒܵܐ ܕܫܹܡܝ ܝܲܩܝܼܪܵܐ<EOS>ܐ̄ܢܵܐ ܐ̄ܢܵܐ ܕܡܸܠ̇ܟܹܿܬܼ ܐܲܪܥܵܐ ܕܲܟܼܢܲܥ̄ܢ ܠܙܲܪܥܵܐ ܕܡܸܢܗܘܿܢ<EOS>ܘܐܸܬܹ̇ܝܬܼ ܕܐܸܓܼܡܘܿܪ ܫܘܼܘܕܵܝ ܡܸܠܲܝ̈ ܒܗܘܿܢ ܒܲܥ̇ܒܼܵܕܹ̈ܐ<EOS>ܓܥܵܬܼܵܐ ܕܚܲܫܗܘܿܢ ܕܒܹܝܬܼ ܡܸܨܪ̈ܵܝܹܐ ܥܸܠܲܬ̤ ܨܹܐܕܲܝ<EOS>ܘܢܸܚܬܹܿܬܼ ܕܐܸܦܪܘܿܩ ܠܲܛܠܝܼܡܘܼܬܼܗܘܿܢ ܡ̣ܢ ܛܵܠܘܿܡܹ̈ܐ<EOS>ܝܵ̇ܕܲܥ ܐ̄ܢܵܐ ܠܹܗ ܠܟܹܐܒܼܵܐ ܕܠܸܒܿܗܘܿܢ ܕܲܟܼܡܵܐ ܡܲܪܝܼܪ<EOS>ܥܲܠ ܗܵܝ̇ ܡܲܕܿܟܹܬܼ ܣܲܡܵܐ ܕܚܸܙܘܵܐ ܕܐܸܥܨܘܿܒܼ ܐܸܢܘܿܢ<EOS>ܡܦܵܣ ܐ̄ܢܵܐ ܒܥܵܘ̣ܠܵܐ ܕܪ̈ܵܕܼܘܿܝܗܘܿܢ ܕܲܟܼܡܵܐ ܐܲܥܠܝܼܘ<EOS>ܥܲܠ ܗܵܝ̇ ܫܸܡܛܹ̇ܬܼ ܣܲܝܦܵܐ ܕܪܘܼܚܵܐ ܕܐܸܚܪܘܿܒܼ ܐܸܢܘܿܢ<EOS>ܠܵܟ ܝܵܗܹ̇ܒܼ ܐ̄ܢܵܐ ܙܲܝܢܵܐ ܕܡܸܠܲܬܼܝ ܕܠܵܐ ܡܸܬܼܚܲܣܢܵܐ<EOS>ܙܸܠ ܡܲܟܸܿܟ ܒܵܗ̇ ܢܒܲܝ̈ ܚܵܡ ܥܲܒܼܕܼܵܐ ܕܫܲܥܒܸܿܕܼ ܚܹܐܪܹ̈ܐ<EOS>ܙܸܠ ܐܸܡܲܪ ܠܹܗ ܠܲܥܒܸܕܼ ܥܲܒܼ̈ܕܹܿܐ ܕܠܝܼܛ ܡ̣ܢ ܐܲܒܼܘܼܗܝ<EOS>ܕܟܲܕܿܘܼ ܫܲܥܒܸܿܕܿܬܿ ܠܲܒܼܢܲܝ̈ ܟܹܐܢܵܐ ܕܒܲܪܟܹܗ ܐܲܒܼܘܼܗܝ<EOS>ܙܸܠ ܐܲܟܼܪܸܙ ܠܹܗ ܚܹܐܪܘܼܬܼ ܢܲܦܫܵܐ ܠܒܲܪ ܫܹܝܡ ܒܘܼܟܼܪܵܐ<EOS>ܘܲܫܕܼܝܼ ܡܸܢܹܗ ܢܝܼܪ ܥܲܒܼܕܲܘܼܬܼܵܐ ܕܚܵܡ ܙܲܠܝܼܠܵܐ<EOS>ܫܘܼܘܕܵܝ ܡܸܠܲܝ̈ ܫܲܪܝܼܪ݁ܵܬܼܵܐ ܕܨܹܝܕܼ ܢܘܿܚ ܥܸܗܕܹܿܬܼ<EOS>ܕܕܲܓܸܿܠ ܐܸܢܹܝܢ ܙܲܪܥܹܗ ܕܲܟܼܢܲܥ̄ܢ ܒܪܵܡܘܼܬܼ ܠܸܒܹܿܗ<EOS>ܐ̄ܢܵܐ ܐ̄ܢܵܐ ܕܒܲܪܟܹܬܼ ܘܐ̄ܢܵܐ ܐ̄ܢܵܐ ܕܠܵܛܹ̇ܬܼ ܠܦܘܼܬܼ ܪܸ̈ܥܝܵܢܹܐ<EOS>ܘܐ̄ܢܵܐ ܐ̄ܢܵܐ ܕܡܸܠ̇ܟܹܿܬܼ ܕܢܸܗܘܘܿܢ ܥܲܒܼ̈ܕܹܿܐ ܒܢܲܝ̈ ܫܹܝܡ ܠܲܟܼܢܲܥ̄̇ܢ<EOS>ܚܲܟܿܝܼܡܵܐܝܼܬܼ ܒܲܪܟܹܿܬܼ ܘܠܵܛܹ̇ܬܼ ܠܲܬܼܪܹܝܢ ܓܲܒܿܝܼ̈ܢ<EOS>ܘܕܲܗܦ݂ܲܟ ܐܹܢܹܝܢ ܠܝܼܛܵܐ ܠܒܼܘܼܪ̈ܟܵܬܼܝ ܗܵܦܹ̇ܟ ܐ̄ܢܵܐ ܠܹܗ<EOS>ܓܠܝܼ ܟܹܝܬܼ ܚܲܝܠܵܐ ܕܒܼܘܼܪ̈ܟܵܬܼܝ ܠܝܼܣܲܪ̈ܠܵܝܹܐ<EOS>ܘܲܓܼܠܝܼ ܘܚܵܘܵܐ ܢܸܓܼܕܵܐ ܕܠܵܘ̈ܛܵܬܼܝ ܠܐܵܓܹܒܼܛܵܝܹ̈ܐ<EOS>ܙܸܠ ܐܵܘܒܸܿܠ ܠܗܘܿܢ ܣܒܲܪܬܼܵܐ ܛܵܒܼܬܼܵܐ ܠܲܒܼܢܲܝ̈ ܪ̈ܵܚܡܲܝ<EOS>ܘܥܲܗܸܕܼ ܐܸܢܘܿܢ ܥܲܠ ܫܘܼܘܕܵܝܹ̈ܐ ܕܐܸܫܬܵܘܕܿܝܼܬܼ ܠܹܗ<EOS>ܫܸܡ ܐܲܠܵܗܵܐ ܕܐܲܒܼܵܗܲܝ̈ܗܘܿܢ ܙܪܘܿܥ ܒܐܸܕܼܢܲܝ̈ܗܘܿܢ<EOS>ܘܗܵܐ ܡܸܬܿܬܿܥܝܼܪܝܼܢ ܠܩܵܠ ܟܘܼܘܵܢܵܐ ܕܲܚܪܘܼܪ̈ܲܝܗܘܿܢ<EOS>ܫܡ݂ܲܥ ܥܸܒܼܪܵܝܵܐ ܚܪܘܼܪܹ̈ܐ ܕܥܲܡܹܗ ܘܬܵܚܲܬ̤ ܢܲܦܫܹܗ<EOS>ܘܲܗܦܲܟ ܐܲܟܼܪܝܼ ܕܕܲܠܡܵܐ ܫܸܡܥܵܐ ܗ̄ܘ̣ ܕܠܵܐ ܣܘܼܥܪ̈ܵܢܹܐ<EOS>ܗܵܐ ܐܵܙܹ̇ܠ ܐ̄ܢܵܐ ܥܢ̣ܵܝܗܝ ܡܲܟܿܝܼܟܼܵܐ ܠܩܵܠܵܐ ܕܲܩܪ̣ܵܝܗܝ<EOS>ܘܲܡܣܲܒܲܪ ܐ̄ܢܵܐ ܠܝܼܣܲܪ̈ܵܠܵܝܹܐ ܣܒܲܪܬܼܵܐ ܕܲܫܡܵܟ<EOS>ܗܵܐ ܡܲܟܼܪܸܙ ܐ̄ܢܵܐ ܫܸܡ ܐܲܠܵܗܵܐ ܒܐܸܕܼܢܲܝ̈ ܥܲܡܵܐ<EOS>ܘܗܵܐ ܬܵܒܼ̇ܥܝܼܢ ܠܹܗ ܫܡܵܐ ܚܲܬܿܝܼܬܼܵܐ ܘܡ̇ܢܵܐ ܐܹܡܲܪ<EOS>ܫܸܡ ܐܲܠܵܗܹ̈ܐ ܕܠܵܐ ܡܸܢܝܵܢܵܐ ܐܝܼܬܼ ܒܲܒܼܪܝܼܬܼܵܐ<EOS>ܘܐܸܢ ܡ̇ܘܒܸܿܠ ܐ̄ܢܵܐ ܫܸܡ ܐܲܠܵܗܵܐ ܘܢܹܐܡܪܘܼܢ ܕܐܲܝܢܵܐ ܗ̄ܘ̣<EOS>ܫܡܵܐ ܩܲܕܼܡ̇ܝܲܬܼ ܬܵܒܼܥ̇ܝܼܢ ܒܐܝܼܕܲܝ̈ ܘܟܸܢ ܣܘܼܥܪ̈ܵܢܹܐ<EOS>ܘܐܲܝܟܲܢ ܐܸܩܪܹܝܟ ܩܕܼܵܡ ܒܲܥܥܵܝܹ̈ܐ ܕܒܼܵܥܹ̇ܝܢ ܠܲܫܡܵܟ<EOS>ܚܙ̣ܵܝܗܝ ܒܵܪܘܿܝܵܐ ܕܣܲܓܿܝܼ ܬܵܒܲܥ̇ ܬܒܲܥܬܼܵܐ ܕܲܫܡܹܗ<EOS>ܘܲܓܼܠ̣ܵܐ ܘܚܵܘܝܹܗ ܫܸܡ ܐܝܼܬܼܘܼܬܼܵܐ ܕܲܕܠܵܐ ܫܘܼܪܵܝ<EOS>ܫܸܡ ܐܝܼܬܼܘܼܬܹܗ ܐܲܠܦܹܗ ܠܡܸܓܼܠܵܐ ܩܕܼܵܡ ܥܸܒܼܪ̈ܵܝܹܐ<EOS>ܕܐܝܼܬܼܵܘܗܝ ܕܠܵܐ ܫܘܼܪܵܝܵܐ ܘܠܵܐ ܫܘܼܠܵܡܵܐ<EOS>ܠܵܘ ܠܲܡ ܒܲܫܡܵܐ ܡܸܬܼܟܲܢܸܐ ܐ̄ܢܵܐ ܡ̣ܢ ܦܲܟܿܝܼܗܹ̈ܐ<EOS>ܐܸܠܵܐ ܒܚܲܝܠܵܐ ܘܲܒܼܣܘܼܥܪ݁ܵܢܹܐ ܕܥܵܒܼ̇ܘܿܕܼܘܼܬܼܵܐ<EOS>ܐܝܼܬܼܝܵܐ ܐܝܼܬܲܝ ܘܫܸܡ ܐܝܼܬܼܘܼܬܼܝ ܗ̄ܘ̣ ܕܠܵܐ ܡܸܬܿܕܲܪܟܵܐ<EOS>ܘܠܵܐ ܐ̄ܢܵܫ ܣܵܡ̣ ܠܝܼ ܫܡܵܐ ܢܘܼܟܼܪܵܝܵܐ ܠܒܲܪ ܡ̣ܢ ܕܐܝܼܬܲܝ<EOS>ܐܸܢܗܘ̤ ܕܲܫܡܵܐ ܕܡܲܟܼܪܸܙ ܡ̇ܪܘܼܬܼܝ ܒܵܥܹ̇ܝܬܿ ܕܬܹܐܠܲܦ<EOS>ܐܲܠܵܗ ܒܲܠܚܘܿܕܼ ܡܸܬܼܟܲܢܸܐ ܐ̄ܢܵܐ ܘܬܼܘܼܒܼ ܥܵܒܼܘܿܕܵܐ<EOS>ܐܵܗܝܼܵܗ ܕܹܝܢ ܐ̄ܫܵܪܵܗܝܼܵܗ ܫܸܡ ܐܝܼܬܼܘܼܬܼܝ ܗ̄ܘ̣<EOS>ܘܲܕܼܢܸܫܬܲܪܲܪ ܥܲܦ̣ܹܗ ܠܵܩܵܠܵܐ ܕܬܲܪܬܹܿܝܢ ܙܲܒܼܬܝܼ̈ܢ<EOS>ܫܡ݂ܲܥ ܒܲܪ ܥܲܡܪܲܡ ܫܸܡ ܐܝܼܬܼܘܼܬܼܵܐ ܕܐܝܼܬܹܝܗ̇ ܘܟܲܣܝܵܐ<EOS>ܘܲܪܢ̣ܵܐ ܕܐܲܝܟܲܢ ܡܗܲܝܡܸܢ ܥܲܡܵܐ ܠܡܸܕܹܿܡ ܕܲܟܼܣܸܐ<EOS>ܙܸܠ ܬܘܼܒܼ ܘܐܸܡܲܪ ܬܢ̣ܵܐ ܘܐܸܡ݂ܲܪ ܠܹܗ ܠܡܸܫܬܲܕܿܪܵܢܵܐ<EOS>ܕܐܲܠܵܗܵܐ ܐ̄ܢܵܐ ܕܐܲܒܼܵܗܲܝ̈ܟܿܘܿܢ ܕܐܲܒܼܪܵܡ ܘܐܝܼܣܚܵܩ<EOS>ܝܲܬܿܝܼܪ݁ܵܬܼܵܐ ܗ̤ܘܲܝ̈ ܠܹܗ ܠܦܹܐܩܵܐ ܗܵܠܹܝܢ ܕܲܫܡ݂ܲܥ<EOS>ܘܠܵܐ ܨܒܼܵܐ ܕܢܹܐܙܲܠ ܕܲܠܡܵܐ ܟܹܐܙܲܠ ܘܠܵܐ ܢܸܬܼܗܲܝܡܲܢ<EOS>ܗܵܐ ܠܵܐ ܡܗܲܝܡܸܢ ܥܲܡܵܐ ܠܡܸܠܲܝ̈ ܦܲܢܝܼ ܦܹܐܩܵܐ<EOS>ܘܠܵܐ ܬܘܼܒܼ ܦܸܪܥܘܿܢ ܨܵܐܹ̇ܬܼ ܩܵܠܵܐ ܕܫܸܡ ܐܝܼܬܼܘܼܬܼܵܐ<EOS>ܚܙ̣ܵܝܗܝ ܒܵܪܘܿܝܵܐ ܕܥܸܠܠܹ̈ܐ ܒܵܥܹ̇ܐ ܠܲܡܪܲܟܵܒܼܘ<EOS>ܘܐܲܚܕܹܿܗ ܠܬܲܪܥܵܐ ܩܕܵܡ ܥܸܠ̈ܠܵܬܼܵܐ ܕܗܸܕܝܘܿܛܘܼܬܹܗ<EOS>ܚܙ̣ܵܐ ܐܸܬܼܟܲܪܗܲܬ̤ ܗܲܝܡܵܢܘܼܬܹܗ ܒܚܲܕܼ ܦܘܼܠܵܓܹ̈ܐ<EOS>ܘܣܵܡ̣ ܠܹܗ ܣܲܡܵܐ ܕܚܹܝܠ ܐܵܬܼ̈ܘܵܬܼܵܐ ܥܲܠ ܪܸܥܝܵܢܹܗ<EOS>ܡܵܢܵܘ̇ ܗܵܢܵܐ ܕܒܼܐܝܼܕܲܝ̈ܟ ܫܲܐܸܠ ܐܲܝܟ ܠܵܐ ܝܵ̇ܕܲܥ<EOS>ܘܐܸܡ݂ܲܪ ܚܘܼܛܪܵܐ ܗ̄ܘ̣ ܟܲܕܼ ܠܵܐ ܝܵ̇ܕܲܥ ܕܥܲܠ ܡ̇ܢ ܫܲܐ̣ܠܹܗ<EOS>ܫܲܐ̣ܠܹܗ ܕܢܵܘܕܹܿܐ ܕܡܸܕܸܿܡ ܐܝܼܬܼܵܘܗܝ ܚܘܼܛܪܵܐ ܕܒܼܐܝܼܕܹܗ<EOS>ܕܡ̇ܐ ܕܐܸܫܬܲܚܠܲܦ ܠܵܐ ܢܸܣܒܲܪ ܠܹܗ ܕܠܵܘ ܡܸܕܹܿܡ ܗ̄ܘ̣<EOS>ܐܲܠܪܡܵܝܗܝ ܒܐܲܪܥܵܐ ܐܸܡ݂ܲܪ ܖܩܹܐܕܼܵܘܗܝ ܕܡ̇ܪܹܐ ܚܘܼܛܪܵܐ<EOS>ܘܲܫܕ̣ܵܝܗܝ ܒܐܲܪܥܵܐ ܘܲܗܘ̤ܵܐ ܚܸܘܝܵܐ ܘܫܲܪܝܼ ܪܵܦܹ̇ܬܼ<EOS>ܚܙ̣ܵܝܗܝ ܥܵܒܼܪܵܝܵܐ ܫܘܼܚܠܵܦ ܚܘܼܛܪܹܗ ܘܙܵܥ ܘܐܸܬܼܒܲܠܗܝܼ<EOS>ܘܲܕܼܚܸܠ ܡܸܢܹܗ ܕܕܲܠܡܵܐ ܢܲܟܹܿܝܘܗܝ ܘܢܵܘܦܘܿܢ ܚܲܝܵܘ̈ܗܝ<EOS>ܠܲܒܿܒܹܗ ܩܵܠܵܐ ܕܡܲܠܸܠ ܥܲܡܹܗ ܕܲܚܙ̣ܵܝܗܝ ܕܐܲܫܦܸܠ<EOS>ܕܢܹܐܚܘܿܕܼ ܚܸܘܝܵܐ ܐܲܝܟ ܕܠܚܘܼܛܪܵܐ ܘܠܵܐ ܢܸܣܬܲܪܲܕܼ<EOS>ܠܲܒܸܿܒܼ ܙܵܘܥܵܘ̈ܗܝ ܘܐܲܚܕܹܿܗ ܒܐܝܼܕܼܵܘ̈ܗܝ ܐܲܝܟ ܕܐܸܬܼܦܲܩܲܕܼ<EOS>ܘܲܗܦ݂ܲܟ ܚܸܘܝܵܐ ܘܲܗܘ̤ܵܐ ܚܘܼܛܪܵܐ ܐܲܝܟ ܕܐܝܼܬܼܵܘܗܝ ܗ̄ܘ̣ܵܐ<EOS>ܦܢ̣ܵܐ ܘܐܸܡ݂ܲܪ ܠܹܗ ܐܲܥܸܠ ܐܝܼܕܼܵܟ ܘܣܝܼܡܹܝܗ̇ ܒܥܘܼܒܵܟ<EOS>ܘܐܲܥܸܠ ܘܐܲܦܸܩ ܘܲܚܙ̣ܵܐ ܕܓܸܪܒܲܬ̤ ܒܲܕܼܡܘܼܬܼ ܬܲܠܓܵܐ<EOS>ܦܲܩܕܹܗ ܕܢܲܗܦܸܟ ܢܲܥܸܠ ܐܝܼܕܹܗ ܕܬܲܪܬܹܿܝܢ ܙܲܒܼܝܼ̈ܢ<EOS>ܘܐܲܥܸܠ ܘܐܲܦܸܩ ܘܗܸܦܟܲܬ̤ ܘܲܗܘ̤ܵܬܼ ܐܲܝܟ ܕܲܒܼܩܲܕܼܡ̇ܐ<EOS>ܒܚܘܼܛܪܹܗ ܘܒܼܐܝܼܕܹܗ ܐܲܠܦܹܗ ܚܲܝܠܵܗ ܕܣܵܥܲ݁ܪ ܒܐܝܼܕܼܵܘ̈ܗܝ<EOS>ܕܪܵܕܹܐ ܘܦܵܪܹܩ ܘܕܼܵܠܹ̇ܐ ܒܥܵܘ̣ܠܵܐ ܘܲܡܫܲܬܸܩ ܠܹܗ<EOS>ܒܚܘܼܛܪܵܐ ܚܵܘܝܹܗ ܢܸܓܼ̈ܕܹܿܐ ܩܫܲܝܵ̈ܐ ܕܥܲܠ ܡܸܨܪ̈ܵܝܹܐ<EOS>ܘܒܼܐܝܼܕܹܗ ܕܓܸܪܒܲܬ̤ ܣܲܢܝܘܼܬܼ ܥܵܘ̣ܠܵܐ ܕܲܒܼܢܲܝ̈ ܥܲܡܹܗ<EOS>ܕܟܹܝܢ ܗ̄ܘ̣ܵܘ ܟܲܕܼ ܥܲܠ̣ܘ ܡ̣ܢ ܚܲܢܦܘܼܬܼܵܐ ܓܼܪܒܼܵܐ ܕܲܬܼܪܹܝܢ<EOS>ܘܡ̣ܢ ܕܐܸܬܿܚܲܠܲܛܘ ܥܲܡ ܡܸܨܪ̈ܵܝܹܐ ܓܼܪܸܒܼܘ ܒܲܚܛܝܼܬܼܵܐ<EOS>ܒܝܲܕܼ ܡܲܦܲܩܬܵܐ ܕܡ̣ܢ ܓܵܘ ܡܸܨܪܹܝܢ ܡܸܬܿܕܲܟܹܿܝܢ ܗ̄ܘ̣ܵܘ<EOS>ܒܗܵܘ̇ ܐܸܣܟܹܿܡܵܐ ܕܓܸܪܒܲܬ̤ ܐܝܼܕܹܗ ܘܗܸܦܟܲܬ̤ ܕܸܟܲܝܲܬ̤<EOS>ܒܲܕܼܡܘܼܬܼ ܚܘܼܛܪܵܐ ܫܲܬܿܝܼܩܝܼܢ ܗ̄ܘ̣ܵܘ ܐܵܦ ܡܸܨܪ̈ܵܝܹܐ<EOS>ܘܒܼܵܬܲܪ ܙܲܒܼܢܵܐ ܗܘ̤ܵܘ ܐܵܟܹܕܼܢܹ̈ܐ ܒܚܲܪܵܫܘܼܬܼܵܐ<EOS>ܡܸܛܠܵܬܼܗܘܿܢ ܫܲܚܠܸܦ ܚܘܼܛܪܵܐ ܘܲܗܘ̤ܵܐ ܚܸܘܝܵܐ<EOS>ܕܲܒܼܡܲܪܕܿܘܼܬܹܗ ܢܫܲܠܸܦ ܐܸܢܘܿܢ ܡ̣ܢ ܒܝܼ̈ܫܵܬܼܵܐ<EOS>ܒܬܲܪܬܹܿܝܢ ܐܵܬܼ̈ܘܵܢ ܕܪܲܫ ܠܹܗ ܐܘܼܪܚܵܐ ܠܡܸܫܬܲܕܿܪܵܢܵܐ<EOS>ܟܲܕܼ ܛܵܒܼ ܓܼܠ̈ܝܵܢ ܗ̣̄ܘܲܝ̈ ܥܲܣ̈ܩܵܬܼܵܐ ܩܕܼܵܡ ܪܸܥܝܵܢܹܗ<EOS>ܒܹܝܬܼ ܦܘܼܠܵܓܼ̈ܐ ܩܵܡ̣ܘ ܚܘܼܫܵܒܼܵܘ̈ܗܝ ܥܲܠ ܡܹܐܙܲܠܬܹܿܗ<EOS>ܘܲܦܢ̣ܵܐ ܘܪܲܟܸܿܒܼ ܥܸܠܬܼܵܐ ܐ̄ܚܪܹܬܼܵܐ ܕܠܲܥܓܿܘܼܬܼ ܡܲܡܠܠܹܗ<EOS>ܐܲܟܿܣܹܗ ܩܵܠܵܐ ܕܡܲܢ̣ܘܼ ܕܲܥܒ݂ܲܕܼ ܦܘܼܡܵܐ ܠܐ̄ܢܵܫܵܐ<EOS>ܘܡܲܢ ܝܲܗ̣̄ܒܼ ܦܘܼܡ̇ܐ ܠܲܡܠܝܼܠܘܼܬܼܵܐ ܕܬܼܵܒܲ̇ܥ ܡܸܠܹ̈ܐ<EOS>ܐܵܪܵܐ ܚܘܼܛܪܵܐ ܕܲܗܘ̤ܵܐ ܚܸܘܝܵܬܐ ܠܵܐ ܡܲܠܸܦ ܠܵܟ<EOS>ܕܲܦܫܝܼܩ ܗ̄ܘ̣ ܠܝܼ ܕܲܒܼܠܲܥܓܿܘܼܬܼܵܟ ܬܲܟܼܪܸܙ ܪܲܒܿܘܼܬܼܝ<EOS>ܠܡܵܢ ܣܵܕܲܪ ܐܲܢ̄ܬܿ ܥܸܠܠܹ̈ܐ ܘܡܸܠܹ̈ܐ ܠܘܼܩܒܲܠ ܨܸܒܼܝܵܢܝ<EOS>ܕܗܵܐ ܐܸܢ ܨܵܒܹ̇ܝܬܼ ܘܐܸܢ ܠܵܐ ܨܵܒܹ̇ܝܬܿ ܡܹܐܙܲܠ ܐܵܙܲܠ̄ܬܿ<EOS>ܙܸܠ ܠܵܐ ܬܸܟܼܪܸܐ ܕܕܲܡ ܠܵܐ ܗܵܘ̈ܝܵܢ ܗܵܠܹܝܢ ܕܲܫܡ݂ܲܥܬܿ<EOS>ܡܬܼܘܿܚ ܚܘܼܫܵܒܲܝ̈ܟ ܠܘܵܬܼ ܫܘܼܠܵܡܵܐ ܘܲܚܙܝܼ ܕܟܹܐ̈ܢܵܢ<EOS>ܐ̄ܢܵܐ ܗܵܘܹ̇ܐ ܐ̄ܢܵܐ ܡܸܠܬܼܵܐ ܫܪܝܼܬܼܵܐ ܒܠܲܥܓܿܘܼܬܼ ܦܘܼܡ̇ܟ<EOS>ܘܲܡܬܲܪܓܸܿܡ ܐ̄ܢܵܐ ܥܲܠ ܡܸܨܪ̈ܵܝܹܐ ܘܥܲܠ ܥܵܒܼܪ̈ܵܝܵܐ<EOS>ܚܙ̣ܵܐ ܒܲܪ ܥܲܡܪܲܡ ܕܐܵܘܦܝܼ ܡܸܠܵܘ̈ܗܝ ܘܡܹܐܙܲܠ ܐܵܙܹ̇ܠ<EOS>ܘܲܕܼܒܲܪ ܥܲܡܹܗ ܐܲܢ̄ܬܿܬܹܗ ܘܲܒܼܢܵܘ̈ܗܝ ܕܢܹܐܙܲܠ ܘܲܢܦܘܼܫ<EOS>ܒܗܵܕܹܐ ܬܼܢܘܲܚ ܚܙ̣ܵܩ ܡ̣ܢ ܡܸܕܼܝܵܢ ܠܒܹܝܬܼ ܡܸܨܪ̈ܵܝܹܐ<EOS>ܕܐܸܢܗܘ̤ ܕܦܵܪܹܩ ܘܐܸܠܵܐ ܒܩܵܘܸܐ ܨܹܝܕ ܩܲܪ̈ܝܼܒܼܵܘܗܝ<EOS>ܒܵܕܹ̇ܩ ܠܸܒܵܐ ܚܙ̣ܵܝܗܝ ܕܐܸܬܼܪܲܥܲܡ ܠܡܸܬܿܛܲܫܵܝܘܼ<EOS>ܘܲܓܼܠ̣ܵܐ ܘܒܲܕܼܩܹܗ ܠܢܸܟܼܠܵܐ ܟܲܣܝܵܐ ܕܲܒܼܓܼܵܘ ܠܸܒܹܿܗ<EOS>ܒܐܸܣܟܹܿܝܡ ܚܸܡܬܼܵܐ ܦܓܲܥ ܒܹܗ ܒܐܘܼܪܚܵܐ ܒܡܸܬܼܦܲܠܓܼܵܢܵܐ<EOS>ܘܐܲܪܝܼܡ ܣܲܝܦܹܗ ܘܦܲܣܩܹܗ ܠܢܸܟܼܠܵܐ ܕܲܢܟܿܘܼܠܬܼܵܢܵܐ<EOS>ܣܲܝܦܵܐ ܐܲܒܼܪܸܩ ܠܘܼܩܒܲܠ ܚܲܝܵܘ̈ܗܝ ܐܲܝܟ ܕܲܠܩܸܛܠܵܐ<EOS>ܘܲܚܙܵܬ̤ ܐܲܢ̄ܬܿܬܹܗ ܘܢܸܣܒܲܬ̤ ܒܐܲܦܵܘ̈ܗܝ ܓܙܘܼܪܬܵܐ ܕܲܒܼܪܵܗ̇<EOS>ܓܙܘܼܬܵܐ ܠܸܒܼܟܲܬ̤ ܒܲܕܼܡܘܼܬܼ ܣܲܟܿܪܵܐ ܩܕܼܵܡ ܦܘܼܩܕܵܢܵܐ<EOS>ܘܲܟܼܠܵܬ̤ ܣܲܝܦܵܐ ܡ̣ܢ ܫܵܘܬܵܦܵܗ̇ ܕܠܵܐ ܢܸܩܪܘܿܒܼ ܠܹܗ<EOS>ܚܲܬܼܢܵܐ ܕܲܕܼܡ̇ܐ ܐܸܡܪܲܬ̤ ܕܐܝܼܬܼ ܠܝܼ ܠܦܘܼܬܼ ܚܘܼܫܵܒܼܵܗ̇<EOS>ܘܲܐ̄ܚܝܵܢܬܵܐ ܐ̄ܢܵܐ ܕܗܲܝܡܵܢܘܼܬܼܵܐ ܕܒܹܝܬܼ ܐܲܒܼܪܵܗܵܡ<EOS>ܛܲܒܼܥܵܐ ܕܐܲܒܼܪܵܡ ܠܸܒܼܟܲܬ̤ ܒܐܝܼܕܼܵܗ̇ ܒܲܪ̄ܬܼ ܩܵܨܘܿܡܹ̈ܐ<EOS>ܕܕܲܡ ܚܵܙܹ̇ܐ ܠܵܗ̇ ܡܵܪܵܐ ܕܐܲܒܼܪܵܡ ܘܡܸܬܼܪܲܥܸܐ ܠܵܗ̇<EOS>ܐܵܦ ܝܵ̇ܕܲܥ ܟܠ ܚܙ̣ܵܗ̇ ܕܐܸܬܼܓܵܘܣܲܬ̤ ܒܒܹܝܬܼ ܐܲܒܼܪܵܗܵܡ<EOS>ܘܲܢܣ݂ܲܒܼ ܒܐܲܦܹܝ̈ܗ̇ ܘܲܚܡ݂ܲܠ ܣܲܝܦܹܗ ܘܦܵܫ̣ ܡ̣ܢ ܩܸܛܠܵܐ<EOS>ܠܵܐ ܗ̄ܘ̣ܵܐ ܕܢܸܩܛܘܿܠ ܐܲܪܝܼܡ ܐܝܼܕܹܗ ܐܵܦܸܢ ܐܲܪܝܼܡ<EOS>ܐܸܠܵܐ ܕܢܸܓܼܠܸܐ ܢܸܟܼܠܵܐ ܕܪܲܟܸܿܒܼ ܡܘܼܫܹܐ ܒܠܸܒܹܿܗ<EOS>ܐܲܝܟ ܓܲܝܵܣܵܐ ܢܦ݂ܲܠ ܦܘܼܩܕܼܵܢܵܐ ܥܲܠ ܡܲܫܪܝܼܬܹܗ<EOS>ܘܐܲܥܕܲܝ ܡܸܢܹܗ ܕܒܼܵܪܬܹܿܗ ܘܫܲܕܿܪܹܗ ܥܲܪܛܸܠܵܐܝܼܬܼ<EOS>ܚܘܼܛܪܵܐ ܒܲܠܚܘܿܕܼ ܝܲܗ̣̄ܒܝ ܠܹܗ ܠܪܵܥܝܵܐ ܕܢܹܐܚܘܿܕܼ ܒܐܝܼܕܹܗ<EOS>ܕܲܢܚܵܘܸܐ ܒܹܗ ܚܹܝܠ ܐܵܬܼ̈ܘܵܬܼܵܐ ܕܥܲܡܵܐ ܘܥܲܡܡܹ̈ܐ<EOS>ܣܲܝܦܵܐ ܕܪܘܼܚܵܐ ܐܵܘܚܸܕܼ ܒܐܝܼܕܹܗ ܕܲܩܪܲܒܼܬܼܵܢܵܐ<EOS>ܕܢܹܐܙܲܠ ܢܲܩܪܸܒܼ ܥܲܡ ܚܲܪ̈ܵܫܹܐ ܠܒܼܝܼܫܲܝ̈ ܛܘܼܥܝܲܝ<EOS>ܐܲܝܟ ܓܼܠܘܵܝܵܐ ܥܲܠ̣ ܠܵܗ̇ ܠܡܸܨܪܹܝܢ ܕܲܢܦ݂ܲܩ ܡܸܢܵܗ̇<EOS>ܘܐܲܪܝܼܡ ܚܘܼܛܪܹܗ ܘܡܸܠܲܬܼ ܦܘܼܡܹܗ ܘܙܵܥܲܬ̤ ܡܸܢܹܗ<EOS>ܥܲܠ̣ ܘܐܸܫܬܲܥܝܼ ܠܲܒܼܢܲܝ̈ ܥܲܡܹܗ ܚܸܙܘܵܐ ܕܲܚܙܵܐ<EOS>ܘܢܵܚ̣ܘ ܟܲܕܼ ܠܵܐ ܢܵܚ̣ܘ ܒܲܕܼܠܵܐ ܗܲܝܡܸܢܘ ܫܲܪܝܼܪܵܐܝܼܬܼ<EOS>ܫܲܡ݂ܲܥ ܐܵܦ ܦܸܪܥܘܿܢ ܫܸܡ ܐܲܠܵܗܵܐ ܘܙܵܥ ܟܲܕܼ ܠܵܐ ܙܵܥ<EOS>ܒܲܕܼܣܵܒܲ݁ܪ ܗ̄ܘ̣ܵܐ ܕܠܲܝܬܿ ܐܲܠܵܗܵܐ ܕܚܵܣܹ̇ܢ ܗ̄ܘ̣ܵܐ ܠܹܗ<EOS>ܟܲܢܸܫ ܫܲܒܼܛܹ̈ܐ ܘܐܲܠܸܦ ܐܸܢܘܿܢ ܩܵܠ ܡܘܼܠܟܵܢܵܐ<EOS>ܘܥܲܠ̣ ܨܹܝܕܼ ܡܲܠܟܵܐ ܕܲܢܚܵܘܸܐ ܠܹܗ ܫܸܡ ܐܲܠܵܗܵܐ<EOS>ܡ̇ܪܝܵܐ ܕܥܲܠ ܟܠ ܫܲܕܲܪܲܢܝ ܨܹܐܕܲܝܟ ܒܐܝܼܙ ܓܲܕܿܘܼܬܼܵܐ<EOS>ܕܐܸܦܪܘܼܩ ܥܲܡܹܗ ܡ̣ܢ ܫܘܼܥܒܵܕܼܵܐ ܢܦܸܠܘܿܚ ܠܲܫܡܹܗ<EOS>ܒܢܲܝ̈ܐ ܐܸܢܘܿܢ ܝܼܣܲܪ̈ܠܵܝܹܐ ܕܐܲܠܵܗܘܼܬܹܗ<EOS>ܘܠܹܗ ܚܲܝܵܒܼܝܼܢ ܚܵܘܒܲܬܼ ܚܘܼܒܵܐ ܕܐܲܒܼܵܐ ܘܡ̇ܪܵܐ<EOS>ܗܘ̤ ܐܸܡ݂ܲܪ ܠܝܼ ܕܙܸܠ ܘܐܸܡܲܪ ܠܹܗ ܠܦܸܪܥܘܿܢ ܡܲܠܟܵܐ<EOS>ܫܲܕܲܪ ܠܝܼ ܒܹܪܝ ܒܘܼܟܼܪܵܐ ܕܝܸ̇ܠܕܹܿܬܼ ܒܲܗܒܼܵܕܼ̇ ܐܝܼ̈ܕܲܝ<EOS>ܒܹܪܝ ܒܘܼܟܼܪܵܐ ܐ̄ܡ݂ܲܪ ܡܘܼܫܹܐ ܒܘܼܟܼܪܵܐ ܕܪܘܼܚ ܓܸܠܝܵܢܹ̈ܐ<EOS>ܘܠܵܐ ܐܸܬܼܩܲܒܲܠ ܫܘܼܘܕܵܝ ܡܸܠܵܘ̈ܗܝ ܒܐܸܕܼܢܲܝ̈ ܦܸܪܥܘܿܢ<EOS>ܡܲܢ̣ܘܼ ܡ̇ܪܝܵܐ ܘܡܲܢ̣ܘܼ ܥܲܡܹܗ ܠܵܐ ܝܵ̇ܕܲܥ ܐ̄ܢܵܐ<EOS>ܘܠܵܐ ܠܝܼܣܪܵܝܼܠ ܡܨܸܐ ܦܵܪܹܩ ܐ̄ܢܵܫ ܡ̣ܢ ܥܲܒܼܕܿܘܼܬܼܵܐ<EOS>ܙܸܠ ܠܵܟ ܡܘܼܫܹܐ ܠܵܐ ܬܲܛܥܸܐ ܒܗܘܿܢ ܒܲܒܼܢܲܝ̈ ܥܲܡܵܟ<EOS>ܕܲܠܡܵܐ ܬܵܘܣܸܦ ܢܝܼܪܵܐ ܥܦܝܼܦܵܐ ܥܲܠ ܨܵܘܪ̈ܲܝܗܘܿܢ<EOS>ܙܸܠ ܠܵܟ ܦܹܐܩܵܐ ܣܲܓܿܝܼ ܠܲܓܼܠܸܓܼܬܿ ܩܕܼܵܡ ܣܹܘܦܲܣܛܵܐ<EOS>ܠܵܐ ܬܘܼܒܼ ܬܵܘܣܸܦ ܠܲܡܡܲܠܵܠܘܼ ܕܠܵܐ ܬܸܨܛܲܥܲܪ<EOS>ܠܵܐ ܙܵܥ ܡܘܼܫܹܐ ܡ̣ܢ ܠܘܼܚܵܡܹܗ ܕܐܵܓܹܒܼܛܵܝܵܐ<EOS>ܘܠܵܐ ܐܸܬܼܪܲܦܝܼ ܡ̣ܢ ܕܲܢܬܵܬܸܐ ܚܹܝܠ ܒܵܪܘܿܝܵܐ<EOS>ܦܢ̣ܵܐ ܘܐܸܡ݂ܲܪ ܠܹܗ ܒܲܪ ܐܲܒܼܪܵܗܵܡ ܠܒܲܪ ܚܵܡ ܥܲܒܼܕܵܐ<EOS>ܕܐܝܼܙ ܓܼܕܵܐ ܐ̄ܢܵܐ ܕܫܲܕܲܪܲܢܝ ܟܲܣܝܵܐ ܠܒܹܝܬܼ ܐܲܪ̈ܥܵܢܹܐ<EOS>ܣܲܩܪܵܐ ܕܲܫܡܹܗ ܝܲܗ̣̄ܒܼ ܠܝܼ ܕܐܲܝܬܸܿܐ ܠܲܒܲܢܲܝ̈ ܥܲܡܹܗ<EOS>ܩܪܝܼ ܘܐܸܣܬܲܟܲܠ ܘܲܚܙܝܼ ܕܫܲܪܝܼܪ ܡܸܕܸܿܡ ܕܐܸܡ̇ܪܹܬܼ<EOS>ܦܲܬܼܚܹܗ ܡܘܼܫܹܐ ܠܲܦܪܸܣܛܸܓܼܡܵܐ ܕܫܸܡ ܐܝܼܬܼܘܼܬܼܵܐ<EOS>ܘܫܲܪܝܼ ܗܵܓܹ̇ܐ ܒܚܘܼܩܵܐ ܩܲܕܼܿܡܵܐ ܕܫܘܼܚܠܵܦ ܚܘܼܛܪܵܐ<EOS>ܚܘܼܛܪܵܐ ܐܲܪܡܝܼ ܝܼܣܲܪܠܵܝܵܐ ܩܕܼܲܡ ܡܸܨܪܵܝܵܐ<EOS>ܘܲܗܘ̤ܵܐ ܚܸܘܝܵܐ ܠܵܘ ܒܐܸܣܟܹܿܡܵܐ ܐܸܠܵܐ ܒܩܘܼܫܬܵܐ<EOS>ܠܵܐ ܙܵܥ ܦܸܪܥܘܿܢ ܒܫܘܼܚܠܵܦ ܚܘܼܛܪܵܐ ܕܲܗܘ̤ܸܵܐ ܚܸܘܝܵܐ<EOS>ܕܲܡܥܲܝܼܕܼ ܗ̄ܘ̣ܵܐ ܒܦܲܢܛܵܣܝܼܵܐ ܕܚܲܪܵܫܘܼܬܼܵܐ<EOS>ܣܵܒܲ݁ܪ ܗ̄ܘ̣ܵܐ ܓܹܝܪ ܕܐܲܝܟ ܚܲܪ݁ܵܫܹܐ ܡܲܛܥܸܐ ܒܛܘܼܥܝܲܝ<EOS>ܘܲܠܥܹܝܢ ܐ̄ܢܵܫܵܐ ܡܚܵܘܸܐ ܚܙܵܬܼܵܐ ܕܠܵܐ ܫܲܪܝܼܪܵܐ<EOS>ܩܪ̣ܵܐ ܚܪ̈ܵܫܹܿܐ ܕܢܹܐܬܼܘܿܢ ܢܲܛܥܘܿܢ ܒܐܸܣܟܹܿܡܲܝ̈ܗܘܿܢ<EOS>ܘܐܲܪܡܝܼܘ ܚܘܼܛܪܹ̈ܐ ܘܠܵܘ ܣܠܸܩ ܩܸܨܡ̇ܐ ܕܚܘܼܫܵܒܲܝ̈ܗܘܿܢ<EOS>ܥܒ݂ܲܕܼܘ ܐܵܦ ܗܸܢܘ̣ܿܢ ܒܲܕܼܡܘܼܬܼ ܡܘܼܫܹܐ ܠܵܘ ܒܲܫܪܵܪܵܐ<EOS>ܘܐܸܬܿܬܿܪܝܼܡ ܩܘܼܫܬܵܐ ܘܲܒܼܠܲܥ ܐܸܢܘܿܢ ܠܐܸܣܟܹܿܡܲܝ̈ܗܘܿܢ<EOS>ܚܸܘܝܵܐ ܕܩܘܼܫܬܵܐ ܒܲܠ̣ܥܹܗ ܠܙܹܐܦܵܐ ܘܲܛܠܸ݂ܩ ܘܐܵܘܦܝܼ<EOS>ܘܠܵܐ ܐܸܬܼܟܲܚܲܕܼܘ ܙܹܐܦܵܢܝܹ̈ܐ ܡ̣ܢ ܫܲܪܝܼܪܵܐ<EOS>ܣܲܒ݂ܲܪܘ ܚܲܪ̈ܵܫܹܐ ܕܲܒܼܚܲܪ̈ܫܲܝܗܘܿܢ ܡܲܛܥܸܐ ܡܘܼܫܹܐ<EOS>ܒܗܵܝ̇ ܕܲܪܕܸܐ ܗ̄ܘ̣ܵܐ ܒܐܘܼܡ̇ܢܘܼܬܼܗܘܿܢ ܡ̣ܢ ܛܲܠܝܘܼܬܹܗ<EOS>ܩܲܫܝܼܘ ܠܸܒܿܗܘܿܢ ܩܲܫ̈ܝܲܝ ܠܸܒܵܐ ܘܠܵܘ ܨܵܬܘܼ ܡܸܠܵܘ̈ܗܝ<EOS>ܘܲܗܦ݂ܲܟ ܐܲܝܬܿܝܼ ܣܲܩܪܵܐ ܐ̄ܚܪܹܢܵܐ ܕܢܸܓܼܕܵܐ ܐ̄ܚܪܹܢܵܐ<EOS>ܐܲܪܝܼܡ ܐܝܼܕܹܗ ܒܫܸܡ ܒܵܪܘܿܝܵܐ ܘܲܡ̣ܚܵܐ ܠܢܲܗܪܵܐ<EOS>ܘܲܗܘ̤ܵܘ ܡܲܝ̈ܵܐ ܚܠܲܚ̈ܵܐ ܕܢܲܗܪܵܐ ܕܡ̇ܐ ܡܲܪܝܼܪܵܐ<EOS>ܩܲܫܝܘܼܬܼ ܢܸܓܼܕܵܐ ܗܲܦܟܲܬ̤ ܐܸܬܘܿܢ ܠܡܲܝܵ̈ܐ ܠܲܕܼܡ̇ܐ<EOS>ܕܢܹܐܠܲܦ ܦܸܪܥܘܿܢ ܕܡܸܛܠܵܬܹܗ ܒܠܲܥܘ̣ ܫܲܬܿܝܼܩܹ̈ܐ<EOS>ܐܘܿܢ ܒܵܪܘܿܝܵܐ ܕܩܲܕܿܝܼܩ ܕܝܼܢܹܗ ܠܲܥ̇ܒܼܵܕܼ ܐܝܼܕܼܵܘ̈ܗܝ<EOS>ܠܡܵܢ ܪܵܕܹܐ ܐܲܢ̄ܬܿ ܠܲܕܼܠܵܐ ܐܲܣܟܸܿܠܘ ܚܠܵܦ ܚܲܝܵܒܹ̈ܐ<EOS>ܦܸܪܥܘܿܢ ܚܲܝܵܒܼ ܢܸܓܼܕܵܐ ܥܦܝܼܦܵܐ ܕܠܵܐ ܨܵܬܼ ܡܸܠܲܝ̈ܟ<EOS>ܘܠܵܘ ܫܲܬܿܝܼܩܹ̈ܐ ܕܠܵܐ ܡܦܵܣܝܼܢ ܒܵܟ ܐܵܦܠܵܐ ܡ̇ܢ ܐܲܢ̄ܬܿ<EOS>ܐܲܪܝܼܡ ܫܲܒܼܛܵܟ ܘܲܡܚܝܼ ܠܕܼܐܣܟܸܿܠ ܚܠܵܦ ܣܲܟܼܠܘܼܬܹܗ<EOS>ܕܠܵܐ ܬܘܼܒܼ ܢܲܣܟܸܿܠ ܘܲܢܒܲܙܲܚ ܒܵܟ ܡܲܪܵܚܵܐܝܼܬܼ<EOS>ܐܘܿ ܪܸܥܝܵܢܵܐ ܠܵܐ ܬܸܬܼܥܲܕܲܠ ܡܲܪܵܚܵܐܝܼܬܼ<EOS>ܒܗܵܝ̇ ܝܼܕܲܥܥܬܼܵܐ ܕܟܹܐܝܢ ܒܘܼܚܪܵܢܵܗ̇ ܨܹܝܕܼ ܬܘܼܩܵܢܵܗ̇<EOS>ܫܲܦܝܼܪ ܪܵܕܹܐ ܠܲܕܼܠܵܐ ܩܵܠܵܐ ܚܠܵܦ ܡܲܠܵܠܹ̈ܐ<EOS>ܕܢܵܘܕܲܥ ܐܸܢܘܿܢ ܪܲܒܿܘܼܬܼ ܚܘܼܒܹܿܗ ܕܲܠܘܵܬܼ ܐ̄ܢܵܫܵܐ<EOS>ܗܵܕܹܐ ܐܸܡ݂ܲܪ ܕܐܸܝܵܐ ܩܲܫܝܼܬܼ ܠܸܒܹܿܗ ܕܦܸܪܥܘܿܢ<EOS>ܠܵܐ ܗ̄ܘ̣ܵܐ ܕܩܲܫܝܼ ܐܸܠܵܐ ܕܛܲܥܢܹܗ ܒܡܲܓܿܪܲܬܼ ܪܘܼܚܹܗ<EOS>ܡܨܸܐ ܗ̄ܘ̣ܵܐ ܕܢܸܪܕܹܿܝܘܗܝ ܘܢܵܘܦܘܿܢ ܚܲܝܵܘ̈ܗܝ ܒܲܚܕܼܵܐ ܫܵܥܵܐ<EOS>ܐܸܠܵܐ ܗܵܕܹܐ ܠܵܐ ܦܲܐܝܵܐ ܗ̄ܘ̣ܵܬܼ ܠܒܲܣܝܼܡܘܼܬܹܗ<EOS>ܒܲܣܝܼܡܵܐܝܼܬܼ ܛܲܥ̣ܢܹܗ ܠܥܲܛܠܵܐ ܕܠܵܐ ܒܘܼܝܵܢܵܐ<EOS>ܥܕܲܡ̇ܐ ܕܗܘ̤ ܠܹܗ ܛܲܒܲܥ ܢܲܦܫܹܗ ܒܗܵܘܬܼܵܐ ܕܥܵܘ̣ܠܵܐ<EOS>ܠܢܲܗܪܵܐ ܢܦܲܩ̣ ܗ̄ܘ̣ܵܐ ܥܛܸܠ ܪܸܝܵܢܵܐ ܕܲܢܕܲܒܲܚ ܗ̄ܘ̣ܵܐ<EOS>ܘܐܲܪܥܹܗ ܡܘܼܫܹܐ ܘܚܵܘܝܹܗ ܢܸܓܼܕܵܐ ܕܲܥܬܼܝܼܕܼ ܕܢܸܒܼܠܲܥ<EOS>ܩܕܼܵܡ ܕܲܢܢܲܓܸܿܕܼ ܓܠ̣ܵܐ ܥܲܠ ܢܸܓܼܕܵܘ̈ܗܝ ܓܲܙܵܐ ܕܢܸܓܼ̈ܕܹܿܐ<EOS>ܕܢܲܠܸܦ ܐܸܢܘܿܢ ܠܡܸܬܼܢܲܓܿܕܼܵܢܹ̈ܐ ܕܡܸܢܹܗ ܒܵܠܿܥܝܼܢ<EOS>ܐܲܪܝܼܡ ܐܝܼܕܹܗ ܘܲܡܼܚܵܗܿ ܠܐܲܪܥܵܐ ܘܲܡܠܵܬ̤ ܩܲܡܨܵܐ<EOS>ܘܲܢܦܲܩ ܐܘܼܪ̈ܕܥܹܐ ܕܠܵܐ ܡܸܢܝܵܢܵܐ ܘܟܲܣܝܼ ܐܲܦܹ̈ܝܗ̇<EOS>ܚܙ̣ܵܐ ܡܲܪܵܚܵܐ ܘܐܲܓܲܡܸܕܼ ܘܲܩܪ̣ܵܐ ܠܲܕܼܠܵܐ ܐܲܠܵܗ<EOS>ܘܲܥܒ݂ܲܕܼܘ ܐܘܼܪ̈ܕܿܥܹܐ ܟܲܕܵܒܼܵܝܼܬܼ ܟܲܕܼ ܠܲܝܬܿ ܐܸܢܹܝܢ<EOS>ܕܡܘܼܫܹܐ ܒܩܘܼܫܬܵܐ ܫܲܪܝܼܪ݁ܵܢ ܗ̣̄ܘܲܝ̈ ܒܲܕܼܡܘܼܬܼ ܓܘܼܫܡܵܐ<EOS>ܘܲܕܚܲܪ̈ܵܫܹܐ ܐܲܝܟ ܛܸܠܵܠܵܐ ܕܠܲܝܬܵܘܗܝ ܡܸܕܹܿܡ<EOS>ܣܸܪܝܲܬ̤ ܐܲܪܥܵܐ ܕܐܵܓܹܒܼܛܵܝܹ̈ܐ ܒܐܘܼܪ̈ܕܿܥܵܘܗܝ ܕܡܘܼܫܹܐ<EOS>ܘܚܲܫ̣ ܡܵܪܘܿܕܼܵܐ ܘܲܒܼܥ̣ܵܐ ܘܐܲܦܝܼܣ ܠܵܘ ܒܲܫܪܵܪܵܐ<EOS>ܫܐܲܠ ܠܵܟ ܙܲܒܼܢܵܐ ܥܢܵܝ̣ܗܝ ܡܲܟܿܝܼܟܼܵܐ ܠܲܚܬܼܝܼܪ ܢܲܦܫܵܐ<EOS>ܘܐܸܡ݂ܲܪ ܕܲܡܚܵܪ ܘܨܲܠܝܼ ܟܹܐܢܵܐ ܘܲܛܠܸ݂ܩ ܐܘܼܪ̈ܕܿܥܹܐ<EOS>ܗ̣ܦܲܟ ܡܵܪܘܿܕܼܵܐ ܘܲܥܛ̣ܵܐ ܠܸܒܹܿܗ ܡ̣ܢ ܬܘܼܪܵܨܵܐ<EOS>ܘܲܗܦ݂ܲܟ ܡܘܼܫܹܐ ܘܚܵܘܝܹܗ ܢܸܓܼܕܼܵܐ ܕܲܡܠܸܐ ܩܲܠܡܵܐ<EOS>ܓܠ̣ܵܐ ܠܹܗ ܠܘܼܩܕܲܡ ܕܗܵܐ ܥܵܒܼ̇ܕܼ ܐ̄ܢܵܐ ܘܐܲܟܸܿܢ ܣܲܥ̣ܵܪܵܗ̇<EOS>ܕܢܸܗܘܸܐ ܝܵ̇ܕܲܥ ܕܠܵܘ ܛܘܼܥܝܲܝ ܗ̄ܝܼ ܐܸܠܵܐ ܫܪܵܪܵܐ<EOS>ܒܚܘܼܛܪܵܐ ܚܲܪܫܵܐ ܒܸܠܥܲܬ̤ ܐܲܪܥܵܐ ܡ̣ܢ ܡܲܠܵܠܵܐ<EOS>ܘܦܸܪܚܲܬ̤ ܩܲܠܡܵܐ ܒܲܒܼܢܲܝ̈ܢܵܫܵܐ ܘܲܒܼܚܲܝ̈ܘܵܬܼܵܐ<EOS>ܒܓܼܘܼܫܡܹ̈ܐ ܣܸܒܼܟܲܬ̤ ܩܲܠܡܵܐ ܕܲܥܒ݂ܲܕܼ ܝܼܣܲܪܠܵܝܵܐ<EOS>ܥܕܲܡܵܐ ܕܐܲܝܠܸܠܘ ܐܵܦ ܡܸܨܪ̈ܵܝܹܐ ܡ̣ܢ ܒܲܫܝܘܼܬܼܵܗ̇<EOS>ܢܸܓܼܕܵܐ ܩܲܫܝܵܐ ܒܠܲܥ̣ ܡܸܨܪܵܝܵܐ ܡ̣ܢ ܥܸܒܼܪܵܝܵܐ<EOS>ܘܚܵܒܼ݂ܘ ܚܲܪ݁ܫܹܐ ܘܲܙܩܲܦ̣ܘ ܨܸܒܼܥܵܐ ܩܕܼܵܡ ܐܲܠܵܗܵܐ<EOS>ܨܸܒܼܥܵܐ ܗ̄ܝܼ ܗܵܕܹܐ ܕܐܵܠܵܗ ܟܠܵܐ ܠܦܸܪܥܘܿܢ ܐܸܡ݂ܲܪܘ<EOS>ܘܠܵܐ ܨܵܬܼ ܐܸܢܘܿܢ ܝܲܩܝܼܪ ܠܸܒܵܐ ܠܲܒܼܢܲܝ̈ ܛܘܼܥܝܲܝ<EOS>ܗܦ݂ܲܟ ܒܵܪܘܿܝܵܐ ܘܫܲܕܲܪ ܨܹܐܕܼܵܘܗܝ ܕܚܲܡܸܫ ܙܲܒܼܢܝܼ̈ܢ<EOS>ܕܫܲܕܲܪ ܠܝܼ ܥܲܡܝ ܘܐܸܠܵܐ ܩܲܒܸܿܠ ܢܸܓܼܕܵܐ ܐ̄ܚܪܹܢܵܐ<EOS>ܗܵܐ ܡܫܲܕܲܪ ܐ̄ܢܵܐ ܥܠܲܝܟ ܥܲܪܘܼܒܼܵܐ ܕܟܼܠ ܓܸܢܣܵܢܝܼ̈ܢ<EOS>ܕܲܚܠܝܼܛ ܘܲܒܼܠܝܼܠ ܘܲܡܚܲܒܸܿܠ ܟܠ ܕܠܵܐ ܚܵܘܣܵܢܵܐ<EOS>ܘܲܕܼܫܲܪܝܼܪܵܐ ܕܡܸܠܲܬܼܝ ܪܵܗܛܵܐ ܩܕܼܵܡ ܡܹܐܬܼܝܼܬܹܗ<EOS>ܗܵܐ ܦܵܪܹ̇ܫ ܐ̄ܢܵܐ ܒܹܝܬܼ ܥܲܡܝ ܠܥܲܡܵܟ ܕܠܵܐ ܢܸܩܪܘܿܒܼ ܠܹܗ<EOS>ܗܵܐ ܡܲܩܢܸܐ ܐ̄ܢܵܐ ܛܲܟܼܣܵܐ ܪܲܒܵܐ ܠܲܒܼܠܝܼܠܘܼܬܹܗ<EOS>ܘܟܲܕܼ ܠܵܐ ܦܵܪܹܫ ܗܵܘܹ̇ܐ ܦܵܪܹܫ ܝܲܬܿܝܼܪ ܡܸܢܵܟ<EOS>ܡܢܲܩ݂ ܥܲܪܘܼܒܼܵܐ ܘܟܲܣܝܼ ܐܲܦܹ̈ܝܗ̇ ܕܟܼܠܵܗ̇ ܐܲܪܥܵܐ<EOS>ܘܚܲܒܸܿܠ ܐܲܟܲܚ̄ܕܼ ܙܲܪ̈ܥܹܐ ܘܦܹܐܪܹ̈ ܕܟܼܠ ܐܝܼܠܵܢܝܼ̈ܢ<EOS>ܚܲܫ̣ ܡܵܪܘܿܕܼܵܐ ܒܲܡܠܸܐ ܙܲܒܼܢܵܐ ܟܲܕܼ ܡܸܬܼܩܲܫܸܐ<EOS>ܘܲܩܪ̣ܵܐ ܠܡܘܼܫܹܐ ܕܢܸܟܼܠܸܐ ܐܝܼܕܹܗ ܡ̣ܢ ܕܲܠܡܸܡܚܵܐ<EOS>ܟܠܝܼ ܢܸܓܼܕܲܝ̈ܟ ܒܲܪ ܥܸܒܼܪܵܝܹܐ ܣܲܓܿܝܼ ܪܕܲܝܬܵܢܝ<EOS>ܐ̄ܢܵܐ ܝܵܗܹ̇ܒܼܢܵܐ ܥܲܡܵܐ ܕܲܒܼܥ݂ܲܝܬܿ ܕܢܹܐܙܲܠ ܥܲܟܵܟ<EOS>ܐܲܪܝܼܡ ܡܘܼܫܹܐ ܫܲܒܼܛܵܐ ܕܢܸܓܼܕܵܐ ܡ̣ܢ ܡܲܪܵܚܵܐ<EOS>ܘܲܗܦ݂ܲܟ ܕܿܓܸܿܠ ܘܠܵܐ ܝܲܗ̣̄ܒܼ ܥܲܡܵܐ ܐܲܝܟ ܕܐܸܫܬܵܘܕܲܝܼ<EOS>ܘܐܸܡ݂ܲܪ ܡ̇ܪܝܵܐ ܠܡܘܼܫܹܐ ܥܲܒܼܕܹܿܗ ܦܬܲܚ ܒܹܝܬܼ ܐܲܪ݁ܟܹܿܐ<EOS>ܘܐܲܦܸܩ ܢܸܓܼ̈ܕܹܿܐ ܥܲܠ ܡܲܪ݁ܲܚܹܐ ܕܫܵܛ̣ܘ ܠܘܼܚܵܡܵܝ̈<EOS>ܡ̇ܘܬܵܐ ܪܗܝܼܒܼܵܐ ܢܦܲܩ̣ ܥܲܡ ܡܸܠܬܹܗ ܕܒܲܪ ܥܸܒܼܪ̈ܵܝܹܐ<EOS>ܘܣܵܦܲܬ̤ ܒܥܝܼܪ݁ܵܐ ܟܠܵܗ̇ ܡܸܢܫܹܠܝ ܕܐܲܪܲܥ ܡܸܨܪܹܝܢ<EOS>ܡܝܼܬܼ ܚܲܝ̈ܘܵܬܼܵܐ ܘܠܵܐ ܡܝܼܬܼ ܥܵܘ̣ܠܹܗ ܥܵܘ̣ܠܵܐ<EOS>ܘܲܚܙ̣ܵܐ ܡ̇ܪܝܵܐ ܘܐܲܪܝܼܡ ܐܝܼܕܹܗ ܒܝܲܕܼ ܒܲܪ ܒܲܝܬܹܿܗ<EOS>ܒܫܘܼܚܢܵܐ ܒܝܼܫܵܐ ܦܲܩܕܹܿܗ ܕܢܸܡܚܹܝܘܗܝ ܠܲܩܫܹܐ ܩܕܼܵܠܵܐ<EOS>ܕܲܒܼܝܲܕܼ ܦܲܓܼܪܹܗ ܢܡܲܟܸܿܟ ܢܲܦܫܹܗ ܡ̣ܢ ܪܵܡܘܼܬܼܵܐ<EOS>ܩܸܛܡܵܐ ܕܵܪܹܐ ܠܐܲܦܲܝ̈ ܪܵܘܡ̇ܐ ܐܲܪܥܵܢܵܝܵܐ<EOS>ܘܕܲܠܚܹܗ ܠܐܵܐܲܪ ܘܲܢܦܲܩ̣ܘ ܫܘܼܚܢܹ̈ܐ ܒܲܒܼܢܲܝ̈ܢܵܫܵܐ<EOS>ܒܫܘܼܚܢܵܐ ܕܢܘܼܦܚܹ̈ܐ ܢܦܲܠ̣ܘ ܡܲܪ݁ܚܹܐ ܠܒܼܝܼܫܲܝ̈ ܚܘܼܬܼܪܵܐ<EOS>ܘܠܵܐ ܨܒܼܵܘ ܫܲܠܚ̣ܘܼܗܝ ܠܫܘܼܚܢܵܐ ܒܝܼܫܵܐ ܕܪ̈ܥܝܵܢܲܝܗܘܿܢ<EOS>ܒܢܸܓ̈ܕܹܿܐ ܩ̈ܫܲܝܵܐ ܒܠܲܥ̣ܘ ܘܐܸܬܼܒܲܣܒܲܣܘ ܗܲܕܵܡܲܝ̈ܗܘܿܢ<EOS>ܘܥܲܕܼ ܩܲܝܵܡܵܐ ܡܚܘܿܬܼܵܐ ܕܢܘܼܦܚܹ̈ ܥܩܲܒܼܬܼܵܗ̇ ܐ̄ܚܪܹܬܵܐ<EOS>ܠܦܘܼܬܼ ܟܘܼܪܗܵܢܗܘܿܢ ܛܲܝܸܒܼ ܐܘܼܟܼܠܵܐ ܟܘܵܝܹ̈ܐ ܩ̈ܫܲܝܵܐ<EOS>ܕܢܸܓܼܙܘܼܪ ܡܸܢܗܘܿܢ ܟܹܐܒܼܵܐ ܕܥܵܘ̣ܠܵܐ ܕܒܲܣܒܸܿܣ ܐܸܢܘܿܢ<EOS>ܪܡܲܙ ܠܹܗ ܠܐܵܐܲܪ ܠܐ ܒܐܝܼ̈ܕܲܝ ܡܘܼܫܹܐ ܕܢܲܡܛܲܪ ܒܲܪܕܼܵܐ<EOS>ܘܥܲܡܵܗ̇ ܕܡܸܠܬܼܵܐ ܗܘ̤ܵܐ ܣܘܼܪ̈ܵܢܵܐ ܕܠܵܐ ܫܘܼܘܚܵܪܵܐ<EOS>ܬܠ̣ܵܐ ܝܲܡܝܼܢܹܗ ܥܲܦܪܵܢܵܝܵܐ ܠܐܲܦܲܝ̈ ܪܵܘܡ̇ܐ<EOS>ܘܲܢܚܸܬܼ ܒܲܪܕܼܵܐ ܕܲܚܠܝܼܛܵܐ ܒܹܗ ܢܘܼܪܵܐ ܕܪܘܼܓܼܙܵܐ<EOS>ܒܲܪܕܼܵܐ ܘܢܘܼܪܵܐ ܚܠܲܛ̣ܘ ܒܲܚܕܵܕܹ̈ܐ ܬܪܹܝܢ ܕܲܠܩܘܼܒܼܠܹ̈ܐ<EOS>ܘܲܢܚܸܬܼܘ ܘܐܲܩܪܸܒܼܘ ܥܲܡ ܥܵܘܵܠܹ̈ܐ ܚܠܵܦ ܒܵܪܘܿܝܵܐ<EOS>ܩܪ̈ܵܒܹܐ ܩ̈ܫܲܝܵܐ ܥܒ݂ܲܕܼܘ ܫܲܬܿܝܼܩܹ̈ܐ ܥܲܡ ܥܵܘܵܠܹ̈ܐ<EOS>ܘܲܬܼܒܲܥ̣ܘ ܡܸܢܗܘܿܢ ܥܝܵܪܬܵܐ ܘܨܲܥܪܵܐ ܕܫܸܡ ܐܲܠܵܗܵܐ<EOS>ܐܹܝܘ ܬܲܟܼܬܿܘܼܫܵܐ ܕܲܡܫܲܓܼܢܲܝ ܗ̄ܘ̣ܵܐ ܡ̣ܢ ܬܲܟܼܬܿܘܼܫܹ̈ܐ<EOS>ܕܲܒܼܥܸܠܕܲܒܵܒܹ̈ܐ ܪܚܸܡ̣ܘ ܫܲܘܝܘܼܬܼܵܐ ܡܸܛܠܵܬܹܗ<EOS>ܡܲܢ̣ܘܼ ܡ̣̤ ܡܬܼܘܿܡ ܚܙ̣ܵܐ ܠܐܸܣܛܘܼܟܼܣܹ̈ܐ ܬܪܹܝܢ ܕܲܠܩܘܼܠܹ̈ܐ<EOS>ܕܟܲܕܼ ܢܘܼܟܼܪܵܝܝܼܢ ܪܚܸܡ̣ܘ ܫܲܘܝܘܼܬܼܵܐ ܕܠܵܐ ܒܲܥܝܵܕܼܵܐ<EOS>ܡܲܢ ܐܸܫܬܿܠܲܛ̣ ܥܲܠ ܒܸܪ݁ܝܵܬܼܵܐ ܐܲܝܟ ܒܲܪ ܥܲܡܪܲܡ<EOS>ܕܲܥܨ̣ܵܐ ܟܝܵܢܹ̈ܐ ܘܫܲܥܒܸܿܕܼ ܐܸܢܘܿܢ ܒܡܸܠܲܬܼ ܦܘܼܡܹܗ<EOS>ܗܵܪܟܵܐ ܫܸܠܡܲܬ̤ ܗܵܝ̇ ܕܐܸܡ݂ܲܪ ܠܹܗ ܕܐܲܠܵܗ ܬܸܗܘܸܐ<EOS>ܘܐܲܝܟ ܐܲܠܵܗܵܐ ܦܩ݂ܲܕܼ ܠܲܟܼܝܵܢܹ̈ܐ ܘܨܵܬܼܘ ܦܘܼܩܕܵܢܹܗ<EOS>ܚܲܪ̈ܫܹܐ ܫܲܡ̣ܥܘܼܗܝ ܘܠܵܐ ܐܸܬܼܥܲܣܲܩܘ ܠܡܸܓܼܡܲܪ ܡܸܠܵܘ̈ܗܝ<EOS>ܘܩܲܢܝܲܝ̈ ܡܸܠܬܼܵܐ ܡ̣ܪܲܕܼܘ ܒܲܫܩܝܼܦܵܐ ܕܚܸܪܚܵܘܼܬܼܵܐ<EOS>ܠܡܵܪܘܿܕܼܘܼܬܼܗܘܿܢ ܫܲܚܠܸܦ ܢܸܓܼ̈ܕܹܿܐ ܕܟܼܠ ܐܸܣܟܹܿܡܝܼ̈ܢ<EOS>ܘܲܣܕ݂ܲܪ ܐܸܢܘܿܢ ܚܲܕܼ ܒܵܬܲܪ ܚܲܕܼ ܩܲܠܝܼܠܵܐܝܼܬܼ<EOS>ܒܵܬܲܪ ܒܲܪܕܼܵܐ ܐܲܝܬܿܝܼ ܩܲܡܨܵܐ ܕܬܲܩܝܼܦ ܘܲܩܫܸܐ<EOS>ܘܟܲܣܝܵܗ̇ ܠܐܲܪܥܵܐ ܐܵܝܟ ܕܲܒܼܢܲܚܬܵܐ ܘܠܵܐ ܐܸܬܼܚܲܙܝܲܬ̤<EOS>ܬܲܩܝܼܦ ܗ̄ܘ̣ܵܐ ܛܵܒܼ ܗ̄ܘ̣ܵܐ ܐ̄ܟܼܘܵܬܹܗ ܘܠܵܐ ܬܘܼܒܼ ܗܵܘܹ̈ܐ<EOS>ܘܲܕܼܠܵܐ ܚܵܘܣܵܢ ܚܲܒܸܿܠ ܘܐܵܘܒܸܿܕܼ ܦܹܐܪܹ̈ܐ ܘܙܲܪ̈ܥܹܐ<EOS>ܚܵܪܒܲܬ̤ ܘܲܨܕܼܵܬܬ̤ ܐܲܪܥܵܐ ܕܡܸܨܪܹܝܢ ܡ̣ܢ ܟܠ ܛܵܒܼ̈ܢ<EOS>ܘܠܸܒܵܐ ܕܲܒܼܢܹ̈ܝܗ̇ ܥܕܲܟܹܿܝܠ ܩܵܐܹ̇ܡ ܒܲܛܪܘܼܢܘܼܬܼܵܐ<EOS>ܐܵܦ ܡ̇ܪܹܟܿܠ ܐܲܪܝܼܡ ܐܝܼܕܹܗ ܥܲܠ ܪܵܡܘܼܬܼܗܘܿܢ<EOS>ܘܒܼܵܬܲܪ ܩܲܡܨܵܐ ܩܲܦܲܚ ܐܸܢܘܿܢ ܒܢܸܓܼܕܵܐ ܕܚܸܫܟܵܐ<EOS>ܬܠܵܬܼܵܐ ܝܵܘܡܝܼ̈ܢ ܗܘ̤ܵܐ ܚܸܫܟܼܵܐ ܒܹܝܬܼ ܡܲܥܡܲܪܗܘܿܢ<EOS>ܘܠܵܐ ܦܪ̈ܝܼܫܵܢ ܗ̣̄ܘܲܝ̈ ܫܵܥܹ̈ܐ ܕܠܸܠܝܵܐ ܡ̣ܢ ܕܐܝܼܡܵܡܵܐ<EOS>ܒܚܸܫܟܵܐ ܪܲܒܵܐ ܕܠܵܐ ܝܼܕܲܥܬܼܵܐ ܝ̄ܬܼܒܼܘ ܚܸܫܘܿܟܹ̈ܐ<EOS>ܘܲܓܼܠܝܼܙܝܼܢ ܗ̄ܘ̣ܵܘ ܡ̣ܢ ܢܲܗܝܼܪܵܐ ܘܡ̣ܢ ܒܘܼܝܵܢܵܐ<EOS>ܒܫܘܼܠܵܡ ܢܸܓܼ̈ܕܹܿܐ ܐܲܪܝܼܡ ܐܝܼܕܼܵܐ ܪܸܡܙܵܐ ܒܡܘܼܫܹܐ<EOS>ܘܢܲܓܸܿܕܼ ܐܸܢܘܿܢ ܒܡܵܘܬܵܐ ܕܒܼܘܼܟܼܪܹ̈ܐ ܕܡܲܪܝܼܪ ܐܸܒܼܠܹܗ<EOS>ܒܠܸܠܝܵܐ ܥܒ݂ܲܪ ܗ̄ܘ̣ܵܐ ܡܲܠܲܐܟ ܡ̇،ܬܵܐ ܒܡܲܠܝܲܬܼ ܥܵܘ̣ܠܵܐ<EOS>ܘܩܲܛܸܠ ܐܲܟܲܚ̄ܕܼ ܒܘܼܟܼܪܹ̈ܐ ܕܐ̄̇ܚܢܵܫܵܐ ܘܲܕܼܚܲܝ̈ܘܵܬܼܵܐ<EOS>ܣܲܝܦܵܐ ܐܲܒܼܪܸܩ ܥܝܼܪܵܐ ܕܪܘܼܚܵܐ ܩܕܼܵܡ ܥܲܝܢܲܝ̈ܗܘܿܢ<EOS>ܘܙܵܥ ܢܲܦܫܬܼܵܐ ܘܫܲܢܝ ܘܲܥܪ݂ܲܩ ܡ̣ܢ ܗܲܕܵܡܹ̈ܐ<EOS>ܩܲܠܝܼܠܵܐܝܼܬܼ ܛܵܣ ܥܲܠܐ ܦܲܓܼܪܹ̈ܐ ܒܲܕܼܡܘܼܬܼ ܒܲܪܩܵܐ<EOS>ܘܐܲܝܟ ܓܲܢܵܒܼܵܐ ܦܠܲܫ̣ ܗܲܕܵܡܹ̈ܐ ܘܚܲܠܸܨ ܢܲܦܫܵܐ<EOS>ܡܘܼܬܼܘ ܟܠ ܒܘܼܟܼܪܹ̈ܐ ܕܚܹܐܪܹ̈ܐ ܘܥܲܒܼ̈ܕܹܿܐ ܘܲܕܼܡܸܣܟܹܿܢܹ̈ܐ<EOS>ܘܠܵܐ ܦܵܫ̣ ܒܲܝܬܵܐ ܕܠܵܐ ܐܸܬܼܚܲܠܲܨ ܒܡܵܘܬܵܐ ܕܡ̣ܢ ܫܹܠܝ<EOS>ܩܛ݂ܲܪ ܝܲܠ̈ܠܵܬܼܵܐ ܡܲܪܝܼܪ̈ܵܬܼܵܐ ܒܟܼܠܵܗ̇ ܡܸܨܪܹܝܢ<EOS>ܘܐܲܝܠܸܠܘ ܘܲܒܼܟܼܵܘ ܪܵܥܘܿܡ̇ܐܝܼܬܼ ܥܲܠ ܒܘܼܟܼܪ̈ܲܝܗܘܿܢ<EOS>ܩܵܠܹ̈ܐ ܚܢܝܼܓܹ̈ܐ ܪܲܟܸܿܒܼܘ ܘܲܩܓ̣ܵܘ ܥܲܠ ܥܲܢܝܼܕܹ̈ܐ<EOS>ܘܚܲܫ̣ܘ ܘܐܸܬܿܢܲܚܘ ܪܵܥܘܿܡ̇ܐܝܼܬܼ ܥܲܠ ܝܲܠܕܲܝ̈ܗܘܿܢ<EOS>ܠܸܠܝܵܐ ܕܐܸܒܼܠܵܐ ܐܲܟܼܡܲܪ ܐܸܢܘܿܢ ܥܲܠ ܒܘܼܟܼܪ̈ܲܝܗܘܿܢ<EOS>ܘܠܝܼܣܲܪ̈ܠܵܝܹܐ ܐܲܦܨܲܚ ܐܸܢܘܿܢ ܒܐ̄ܪܵܙ ܦܘܼܪܩܵܢܵܐ<EOS>ܒܲܕܼܡ̇ܐ ܕܐܸܡܪܵܐ ܪܫܲܡ̣ ܦܘܼܪܩܵܢܵܐ ܕܲܚܪܘܼܪ̈ܲܝܗܘܿܢ<EOS>ܕܠܵܐ ܢܸܫܬܲܠܲܛ ܡܲܠܲܐܟ ܡ̇ܘܬܼܵܐ ܥܲܠ ܒܘܼܟܼܪ̈ܲܝܗܘܿܢ<EOS>ܕܡ̇ܐ ܫܲܬܿܝܼܩܵܐ ܪܲܣܘ ܡܲܠܵܠܹ̈ܐ ܥܲܠ ܬܲܪ̈ܥܲܝܗܘܿܢ<EOS>ܘܲܚ̣ܙܵܝܗܝ ܥܝܼܪܵܐ ܘܐܲܣܛܝܼ ܘܲܥܒ݂ܲܪ ܡ̣ܢ ܒܵܬܲܝ̈ܗܘܿܢ<EOS>ܐܪܵܐ ܚܲܪܫܵܐ ܒܐܲܝܢܵܐ ܚܲܝܠܵܐ ܙܟܲܝ̣ܬܿ ܠܪܘܼܚܵܢܵܐ<EOS>ܘܐܲܟܸܿܢ ܐܲܫܦܸܠ ܘܲܕܼܚܸܠ ܡܸܢܵܟ ܢܘܼܪܵܐ ܘܪܘܼܚܵܐ<EOS>ܟܠܵܗ̇ ܡܸܨܪܹܝܢ ܙܵܥܲܬ̤ ܢܵܕܼܵܬ̤ ܡ̣ܢ ܩܲܫܝܘܼܬܹܗ<EOS>ܘܐܲܢ̄ܬܿ ܫܲܬܿܝܼܩܵܐ ܒܐܲܝܢܵܐ ܚܲܝܠܵܐ ܚܣܲܢ̣ܬܿ ܓܲܢ̄ܒܵܪܵܐ<EOS>ܠܵܘ ܕܝܼܠܵܟ ܗ̄ܝܼ ܗܵܕܹܐ ܕܲܣܥܲܪܬܿ ܕܡ̇ܐ ܚܲܠܵܫܵܐ<EOS>ܐ̄ܪܵܙ ܗܵܘ̇ ܕܐܵܬܹܿܐ ܚܙ̣ܵܐ ܵܟ ܥܝܼܪܵܐ ܘܚܵܓܼ ܡ̣ܢ ܩܘܼܕܼܡ̇ܘܗܝ<EOS>ܕܡ̇ܐ ܡܲܠܵܠܵܐ ܥܬܼܝܼܕܼ ܕܲܢܚܲܪܲܪ ܠܟܼܠܗܘܿܢ ܥܲܡܡܹ̈ܐ<EOS>ܘܩܲܕܸܿܡ ܨܵܪ ܒܵܟ ܐ̄ܪܵܙ ܡܹܐܬܼܝܼܬܹܗ ܒܦܘܼܩܵܢ ܥܲܡܵܐ<EOS>ܐ̄ܪܵܙܵܐ ܕܩܘܼܫܬܵܐ ܚܲܪܲܪ ܐܸܢܘܿܢ ܠܲܒܼܢܲܝ̈ ܝܲܥܩܘܿܒܼ<EOS>ܘܐܲܠܸܦ ܐܸܢܘܿܢ ܕܲܢܝܲܒܿܠܘܼܢܵܝܗܝ ܥܕܲܡ̇ܐ ܕܐܵܬܹ̇ܐ<EOS>ܒܐܲܪܒܲܥܸܣܪܵܐ ܒܢܝܼܣܵܢ ܝܲܪܚܵܐ ܪܫܲܡ̣ ܥܘܼܗܕܵܢܹܗ<EOS>ܕܠܵܐ ܢܸܛܥܘܿܢܵܝܗܝ ܠܗܵܢ ܦܘܼܪܩܵܢܵܐ ܕܲܚܪܘܼܪ̈ܲܝܗܘܿܢ<EOS>ܡ̣ܢ ܪܹܫܝܼܬܼܵܐ ܢܛܝܼ ܗ̄ܘ̣ܵܐ ܐ̄ܪܵܙܵܐ ܕܗܵܢܵܐ ܝܵܘܡ̇ܐ<EOS>ܘܝܵ̇ܕܲܥ ܗ̄ܘ̣ܵܐ ܠܹܗ ܩܕܼܵܡ ܕܲܢܬܲܩܸܢ ܒܪܝܼܬܼܵܐ ܒܪܵܫܝܼܬܼ<EOS>ܒܹܗ ܦܪ݂ܲܩ ܐܸܢܘܿܢ ܠܲܒܼܢܲܝ̈ ܐܲܒܼܪܵܡ ܡ̣ܢ ܫܘܼܥܒܵܕܼܵܐ<EOS>ܘܲܟܼܬܲܒܼ ܣܵܡܹܗ ܩܕܼܵܡ ܥܲܝܢܲܝ̈ܗܘܿܢ ܕܢܸܬܼܒܲܩܘܿܢ ܒܹܗ<EOS>ܒܚܹܝܠ ܦܘܼܪܩܵܢܗܘܿܢ ܕܝܼܣܲܪ̈ܠܵܝܹܐ ܬܗܲܪܘ ܡܸܪ̈ܵܝܹܐ<EOS>ܘܲܙܩܲܦ̣ܘ ܨܸܒܼܥܵܐ ܘܝܲܗ̣̄ܒܼܘ ܙܵܟܼܘܼܬܼܵܐ ܠܫܸܡ ܒܪܘܿܝܵܐ<EOS>ܩܪ̣ܵܐ ܠܲܡ ܦܸܪܥܘܿܢ ܠܡܘܼܫܹܐ ܘܐܸܡ݂ܲܪ ܕܩܘܼܡ ܦܘܼܩ ܡܸܟܵܐ<EOS>ܘܲܕܼܒܼܘܿܒܼ ܥܲܡܵܟ ܢܹܐܙܲܠ ܢܸܠܦܘܿܚ ܩܕܼܵܡ ܐܲܠܵܗܹܗ<EOS>ܦܘܿܩ ܡ̣ܢ ܓܵܘ ܥܲܡܝ ܐܸܡ݂ܲܪ ܒܲܪ ܚܵܡ ܠܒܲܪ ܐܲܒܼܪܵܗܵܡ<EOS>ܘܟܲܕܼ ܠܵܐ ܨܵܒܹ̇ܐ ܒܥ̣ܵܐ ܘܐܸܬܼܟܲܫܲܦ ܥܲܠ ܣܘܼܪܚܵܢܹܗ<EOS>ܡܟܵܐ ܕܥܲܨܝܼ ܗܘ̤ ܡ̣ܢ ܫܘܼܪܵܝܵܐ ܠܘܼܩܒܲܠ ܩܘܼܫܬܵܐ<EOS>ܗܵܟܲܢ ܐܲܦܝܼܣ ܒܫܘܼܠܵܡ ܢܸܓܼ̈ܕܹܿܐ ܕܢܸܦܘܿܩ ܥܲܡܵܐ<EOS>ܩܲܠܝܼܠܵܐܝܼܬܼ ܣܲܪܗܸܒܼ ܐܸܢܘܿܢ ܥܲܠ ܡܲܦܲܩܬܵܐ<EOS>ܘܠܵܘ ܕܝܼܠܹܗ ܗ̣̄ܘܵܬܼ ܐܸܠܵܐ ܕܪܸܡܙܵܐ ܕܥܵܨܹ̇ܐ ܗ̄ܘ̣ܵܐ ܠܹܗ<EOS>ܪܸܡܙܵܐ ܟܲܣܝܵܐ ܡܣܲܪܗܸܒܼ ܗ̄ܘ̣ܵܐ ܠܹܗ ܕܢܲܦܸܩ ܐܸܢܘܿܢ<EOS>ܕܠܵܐ ܢܸܬܼܥܵܘܲܟ ܝܵܘܡ̇ܐ ܕܐ̄ܪܵܙܵܐ ܕܡܸܬܼܥܲܗܲܕܼ ܗ̄ܘ̣ܵܐ<EOS>ܒܲܪܗܝܼܒܼܘܼܬܼܵܐ ܢܦܲܩ̣ܘ ܥܵܒܼܪ̈ܵܝܹܐ ܡ̣ܢ ܓܵܘ ܡܨܸܪܹܝܢ<EOS>ܘܠܵܐ ܗܘ̤ܵܬܼ ܐܲܦܬܼܵܐ ܕܢܸܚܡܲܥ ܠܲܝܫܵܐ ܕܲܙܘܵܕܲܝ̈ܗܘܿܢ<EOS>ܢܦܲܩ̣ܘ ܟܲܕܼ ܚܵܕܹܝܢ ܕܚܲܝܠܸܨܘ ܥܘܼܬܼܪܵܐ ܕܪ̈ܵܕܼܘܿܦܲܝܗܘܿܢ<EOS>ܘܲܗܦ݂ܲܟ ܦܸܪܥܘܿܢ ܐܲܟܼܪܝܼ ܣܲܓܿܝܼ ܕܦ̣ܵܫ ܡܸܣܟܹܿܢܵܐ<EOS>ܛܢܵܢܵܐ ܣܲܟܼܠܵܐ ܫܲܓܼܪܹܗ ܠܣܲܟܼܠܵܐ ܕܠܵܐ ܒܘܼܝܵܢܵܐ<EOS>ܘܙܲܝܸܢ ܚܲܝܠܹܗ ܘܐܲܩܠܝܼ ܘܲܢܦ݂ܲܩ ܒܵܬܲܪ ܥܲܡܵܐ<EOS>ܟܠܹܗ ܥܲܡܵܐ ܕܒܲܪ̣ ܡ̇ܪܘܿܕܼܵܐ ܘܲܢܦ݂ܲܩܘ ܥܲܡܹܗ<EOS>ܕܥܲܡܹܗ ܢܩܲܒܿܠܘܼܢ ܚܲܝ̈ܠܵܘܵܬܹܗ ܬܒܲܥܬܼܵܐ ܕܕܼܝܼܢܵܐ<EOS>ܥܝܵܪܬܵܐ ܕܥܵܘ̣ܠܹ̈ܐ ܕܥܘܸܠܹ݁̈ܐ ܕܐܸܒܲܕܼܘ ܚܲܝܵܒܼܝܼܢ ܗ̄ܘ̣ܵܘ<EOS>ܘܟܲܢܸܫ ܐܸܢܘܿܢ ܪܸܡܙܵܐ ܟܲܣܝܵܐ ܠܚܲܕܼ ܐܲܒܼܕܵܢܵܐ<EOS>ܒܣܲܝܦܵܐ ܕܡܲܝ̈ܵܐ ܩܲܛܠܸܘ ܥܘܸܠܹ̈ܐ ܚܲܪܡ̇ܢܵܐܝܼܬܼ<EOS>ܘܠܵܗ̇ ܠܲܬܼܒܲܥܬܼܵܐ ܛܲܝܸܒܼ ܐܸܢܘܿܢ ܐܲܟܼܡܵܐ ܕܲܣܥ݂ܲܪܘ<EOS>ܒܪ̈ܲܟܼܫܵܐ ܘܙܲܝܢܵܐ ܢܦܲܩܘ̣ ܕܲܢܨܘܼܕܼܘܼܢ ܠܝܼܣܲܪ̈ܠܵܝܹܐ<EOS>ܘܩܲܠܝܼܠܵܐܝܼܬܼ ܪܕܲܦܘ̣ ܒܵܬܲܪܗܘܿܢ ܥܕܲܡ̇ܐ ܠܝܲܡܵܐ<EOS>ܚܙ̣ܵܘ ܥܸܒܼܪ̈ܵܝܹܐ ܠܪ̈ܵܕܼܘܿܦܲܝܗܘܿܢ ܘܡܝܼܬܼ ܡ̣ܢ ܩܸܢܛܵܐ<EOS>ܘܲܦܣܲܩ̣ܘ ܣܲܒܼܪܵܐ ܕܠܵܐ ܬܘܼܒܼ ܡܲܨܝܵܐ ܠܡܸܢܼܦܲܨܵܝܘܼ<EOS>ܚܙ̣ܵܘ ܟܲܕܼ ܢܵܗܹ̇ܡ ܝܲܡܵܐ ܕܚܝܼܠܵܐ ܩܕܼܵܡ ܥܲܝܢܲܝ̈ܗܘܿܢ<EOS>ܘܦܸܪܥܘܿܢ ܡܲܠܟܵܐ ܐܲܝܟ ܬܲܢܝܼܢܵܐ ܡ̣ܢ ܒܸܣܬܲܪܗܘܿܢ<EOS>ܦܢ̣ܵܘ ܨܹܝܕܼ ܡܘܼܫܹܐ ܕܢܦܝܼܣܘܼܢܵܝܗܝ ܠܵܐ ܗ̄ܘ̣ܵܐ ܒܚܘܼܒܵܐ<EOS>ܐܸܠܵܐ ܒܪܸܛܢܵܐ ܘܲܒܼܦܘܼܠܵܓܼܵܐܬ ܕܪܸ̈ܥܝܵܢܲܗܘܿܢ<EOS>ܠܡܵܢ ܐܲܦܸܩܬܵܢ ܡ̣ܢ ܓܵܘ ܡܸܨܪܹܝܢ ܕܲܢܡܘܼܬܼ ܗܵܪܟܵܐ<EOS>ܦܲܩܵܚ ܗ̄ܘ̣ܵܐ ܠܲܢ ܥܲܒܼܕܿܘܼܬܼ ܐ̄ܢܵܫܵܐ ܛܵܒܼ ܡ̣ܢ ܡ̇ܘܬܵܐ<EOS>ܨܲܠܝܼ ܡܘܼܫܹܐ ܕܲܚܙ̣ܵܐ ܪܸܛܢܹܗ ܕܥܲܡܵܐ ܣܲܟܼܠܵܐ<EOS>ܘܲܥܢܵܝܗܝ ܡ̇ܪܵܝܵܐ ܗܵܘ̇ ܕܲܥܢܸܐ ܠܹܗ ܩܕܲܡ ܕܲܢܨܲܠܸܐ<EOS>ܥܒ݂ܲܕܼ ܚܸܫܘܿܟܼܵܐ ܒܲܕܼܡܘܼܬܼ ܫܘܼܪܵܐ ܡ̣ܢ ܒܸܣܬܲܪܗܘܿܢ<EOS>ܘܲܩܕܼܵܡܲܝܗܘܿܢ ܢܘܼܗܪܵܐ ܪܲܒܵܐ ܐܲܝܟ ܥܲܡܘܼܕܼܵܐ<EOS>ܠܥܹܝܢ ܪ̈ܵܘܼܘܿܦܹܐ ܥܲܒܼ݂ܕܹܿܗ ܠܚܸܫܟܵܐ ܚܸܫܟܵܐ ܥܦܝܼܦܵܐ<EOS>ܘܲܠܒܥܹܢܲܝܗܘܿܢ ܥܲܦܹܗ ܠܢܘܼܗܪܵܐ ܒܫܵܥܹ̈ܐ ܕܚܸܫܟܵܐ<EOS>ܟܠܹܗ ܠܸܠܝܵܐ ܩܵܢܝܼ ܚܸܫܟܵܐ ܡ̣ܢ ܒܸܣܬܲܪܗܘܿܢ<EOS>ܘܟܼܠܹܗ ܠܸܠܝܵܐ ܢܗ݂ܲܪ ܥܲܡܘܼܕܼܵܐ ܕܲܩܕܼܵܡܲܝܗܘܿܢ<EOS>ܠܸܠܝܵܐ ܕܚܸܫܟܵܐ ܘܲܕܼܢܲܗܝܼܪܹ̈ܐ ܗܘ̤ܵܐ ܗܵܘ̇ ܠܸܠܝܵܐ<EOS>ܠܥܲܡܵܐ ܢܘܼܗܪܵܐ ܘܲܠܡܸܨܪ݁ܵܝܹܐ ܚܸܫܟܵܐ ܥܦܝܼܦܵܐ<EOS>ܒܩܸܢܛܵܐ ܫܪܹܝܢ ܗ̄ܘ̣ܵܘ ܓܼܒܹܿܐ ܬܪ̈ܲܝܗܘܿܢ ܩܕܼܵܡ ܬܸܕܼܡܘܼܪܬܵܐ<EOS>ܘܲܠܙܵܟܼܘܼܬܼܵܐ ܡܸܬܼܝܲܐܲܒܼ ܗ̄ܘ̣ܵܐ ܥܲܡܵܐ ܘܦܸܪܗܘܿܢ<EOS>ܡܘܼܫܹܐ ܒܣܲܒܼܪܵܐ ܕܚܹܝܠ ܐܵܬܼ̈ܘܵܬܼܵܐ ܡܸܬܼܠܲܒܲܒܼ ܗ̄ܘ̣ܵܐ<EOS>ܘܨܹܝܕܼ ܒܵܪܘܿܝܵܐ ܬܠܸܐ ܗ̄ܘ̣ܵܐ ܚܝܵܪܵܐ ܕܗܲܪܝܡܲܢܘܼܬܼܵܐ<EOS>ܐܵܦ ܒܵܪܘܿܝܵܐ ܨܹܐܕܼܵܘܗܝ ܒܲܠܚܘܿܕܼ ܡܸܬܼܢܲܚܲܬܼ ܗ̄ܘ̣ܵܐ<EOS>ܘܐܲܝܟ ܕܲܠܫܲܒܼܪܵܐ ܡܚܲܟܸܿܡ ܗ̄ܘ̣ܵܐ ܠܹܗ ܒܲܣܬܼܝܼܪ݁ܵܬܼܵܐ<EOS>ܚܙ̣ܵܝܗܝ ܗܵܘ̇ ܪܸܡܙܵܐ ܕܲܚܙ̣ܵܐ ܗ̄ܘ̣ܵܐ ܠܹܗ ܕܲܟܼܡܵܐ ܐܲܦܝܼܣ<EOS>ܘܡܲܠܸܠ ܥܲܡܹܗ ܐܲܝܟ ܕܥܲܡ ܪܵܚ̇ܡܵܐ ܕܫܲܪܝܼܪ ܚܘܼܒܹܿܗ<EOS>ܡ̇ܢܵܐ ܡܨܲܠܹܝܬܿ ܐܸܡܹܲܪ ܨܹܐܕܼܵܘܗܝ ܡ̇ܪܵܐ ܠܥܲܒܼܕܹܿܗ<EOS>ܐܲܪܝܼܡ ܐܝܼܕܼܵܟ ܘܲܦܠܘܿܓܼ ܝܲܡܵܐ ܘܢܸܥܒܲܪ ܥܲܡܵܐ<EOS>ܒܚܘܼܛܪܵܐ ܕܲܪܕܲܝܬܿ ܠܐܵܓܹܒܼܛܵܝܹ̈ܐ ܩܲܫܝܼܝ̈ ܠܸܒܵܐ<EOS>ܒܹܗ ܢܲܓܸܿܕܲܝܗܝ ܒܝܲܡܵܐ ܫܓܸܝܼܫܵܐ ܘܢܹܐܠܲܦ ܛܲܟܼܣܵܐ<EOS>ܒܵܟ ܡܲܠܸܦ ܐ̄ܢܵܐ ܛܲܟܼܣܵܐ ܠܚܲܪ̈ܫܹܐ ܘܲܠܡܲܠܵܠܹ̈ܐ<EOS>ܕܢܗܘܘܿܢ ܝܵ̇ܕܼܥܝܼܢ ܚܹܝܠ ܥܵܒܼ̇ܘܿܕܼܵܐ ܕܬܲܩܸܢ ܐܸܢܘܿܢ<EOS>ܟܐܝܼ ܒܹܗ ܒܝܲܡܵܐ ܘܢܸܫܠܸܐ ܪܲܗܛܵܐ ܫܓܼܝܼܫܵܐ ܕܓܼܠ̈ܠܵܘܗܝ<EOS>ܘܢܸܚܙܘܿܢ ܪܲܒܿܘܼܬܼܝ ܝܼܣܲܪ̈ܠܵܝܹܐ ܘܐܵܓܹܒܼܛܵܝܹ̈ܐ<EOS>ܩܥܝܼ ܒܹܗ ܒܚܲܪܫܵܐ ܘܗܵܐ ܨܵܐܹ̇ܬܼ ܠܵܟ ܐܲܝܟ ܡܲܠܵܠܵܐ<EOS>ܬܲܪܓܸܿܡ ܠܹܗ ܫ݂ܡܝ ܘܗܵܐ ܡܸܣܬܲܟܲܠ ܚܲܝܠܵܬ ܕܐܝܼܬܼܘܼܬܼܝ<EOS>ܠܲܓܼܠܸܓܼ ܠܲܥܓܵܐ ܥܲܡ ܫܲܬܿܝܼܩܵܐ ܐܲܝܟ ܕܐܸܬܼܦܲܩܲܕܼ<EOS>ܘܫܲܡ̣ܥܹܗ ܚܲܪܫܵܐ ܘܲܓܼܡܲܪ ܡܸܠܬܹܗ ܒܝܲܕܼ ܣܘܼܥܪ̈ܵܢܹܐ<EOS>ܐܘܼܪܚܵܐ ܦܬܼܝܼܬܼܵܐ ܥܒ݂ܲܕܼ ܒܲܡܨܲܥܬܹܗ ܕܢܸܥܒܲܪ ܥܲܡܵܐ<EOS>ܘܒܲܕܼܡܘܼܬܼ ܫܘܼܪܵܐ ܩܵܡ̣ܘ ܗ̄ܘ̣ܵܘ ܡܲܝ̈ܵܐ ܠܲܬܼܝܼ̈ܢ<EOS>ܬܲܗܪܵܐ ܪܲܒܵܐ ܣܥܲܪ ܗ̄ܘ̣ܵܐ ܡܘܼܫܹܐ ܠܵܐ ܗ̄ܘ̣ܵܐ ܡܘܼܫܹܐ<EOS>ܐܸܠܵܐ ܪܸܡܙܵܐ ܕܚܹܝܠ ܒܵܪܘܿܝܵܐ ܕܡܲܠܸܠ ܗ̄ܘ̣ܵܐ ܒܹܗ<EOS>ܚܙܵܬܼܵܐ ܚܕܲܬܵܐ ܚ̣ܙܵܘ ܚܲܙܵܝܹ̈ܐ ܒܝܲܕܼ ܚܲܙܵܝܵܐ<EOS>ܟܝܵܢܵܐ ܚܲܪܫܵܐ ܕܢܵܛܲܪ ܛܲܟܼܣܵܐ ܘܠܵܐ ܫܵܪܹܐ ܠܹܗ<EOS>ܦܓܼܘܼ̈ܕܹܐ ܕܫܸܬܼܩܵܐ ܡܲܪܡܹܝܢ ܗ̄ܘ̣ܵܘ ܒܹܗ ܒܒܲܥܪܝܼܪܵܝܵܐ<EOS>ܘܠܵܐ ܒܵܥܹ̇ܿܛ ܗ̄ܘ̣ܵܐ ܒܪܸ̈ܓܼܠܹܐ ܕܓܲܠܠܵܘ̈ܗܝ ܐܲܝܟ ܕܲܒܼܩܲܕܼܡ̇ܐ<EOS>ܗܵܘ̇ ܦܘܼܩܕܵܢܵܐ ܕܟܲܢܸܫ ܐܸܢܘܿܢ ܠܡܲܝ̈ܵܐ ܒܪܵܫܝܼܬܼ<EOS>ܗܘ̤ ܦܠܲܓܼ ܐܸܢܘܿܢ ܘܐܲܦܸܠ ܐܸܢܘܿܢ ܠܡܸܛܲܪ ܛܲܟܼܣܵܐ<EOS>ܗܵܝ̇ ܒܲܪ̄ܬܼ ܩܵܠܵܐ ܕܲܒܼܪܵܬ̤ ܐܸܢܘܿܢ ܫܡܲܥ̣ܘ ܫܲܬܿܝܼܩܹ̈ܐ<EOS>ܘܝܲܗ̣̄ܒܼܘ ܗ̄ܘ̣ܵܘ ܐܲܬܼܪܵܐ ܕܢܸܬܼܒܲܪ ܥܲܡܵܐ ܒܹܝܬܼ ܓܲܠܠܲܝ̈ܗܘܿܢ<EOS>ܒܚܘܼܛܪܵܐ ܓܼܠܝܵܐ ܚ̣ܙܵܘ ܚܹܝܠ ܟܲܣܝܵܐ ܘܲܕܼܚܸܠܘ ܡܸܢܹܗ<EOS>ܘܩܵܡ̣ܘ ܐܲܝܟ ܥܲܒܼ̈ܕܹܿܐ ܡ̣ܢ ܝܲܡܝܼܢܵܐ ܘܡ̣ܢ ܣܸܡܵܠܵܐ<EOS>ܐܵܦ ܡܲܠܵܠܹ̈ܐ ܕܲܚܙ̣ܵܘ ܚܲܪ̈ܫܹܐ ܕܨܵܬܼܘ ܦܘܼܩܕܵܢܵܐ<EOS>ܩ̣ܢܵܘ ܠܘܼܒܵܒܼܵܐ ܠܚܹܝܠ ܥܵܒܼܘܿܕܵܐ ܕܚܹܝܠ ܟܠ ܡܸܫܟܲܚ<EOS>ܥܲܡܵܐ ܪܲܦܝܵܐ ܚܙ̣ܵܐ ܕܐܸܬܿܕܪܫܲܬ̤ ܐܘܼܪܚܵܐ ܒܡܲܝ̈ܵܐ<EOS>ܘܫܲܪܝܼ ܪܵܕܹܐ ܒܲܬܼܟܼܝܼܠܘܼܬܼܵܐ ܒܹܝܬܼ ܡܲܚܫܘܼܠܹ̈ܐ<EOS>ܐܲܝܟ ܕܲܒܼܝܲܫܵܐ ܪܕܵܘ ܒܲܬܼܗܘܿܡܹ̈ܐ ܒܢܲܝ̈ ܐܲܒܼܪܵܗܵܡ<EOS>ܘܟܲܕܼ ܪܸܕܹܝܢ ܗ̄ܘ̣ܵܘ ܠܵܐ ܣܵܒܼ̇ܥܝܼܢ ܗ̄ܘ̣ܵܘ ܠܲܡܗܲܠܵܟܼܘܼ<EOS>ܗܠܲܟܼܬܼܵܐ ܚܕܲܬܵܐ ܚܙ̣ܵܘ ܗܲܠܵܟܹ̈ܐ ܕܠܵܐ ܒܲܥܝܵܕܼܵܐ<EOS>ܘܫܲܪܝܼܪܵܐ ܗ̣̄ܘܵܬܼ ܘܠܵܐ ܫܲܪܝܼܪܵܐ ܠܪܸ̈ܥܝܵܢܲܝܗܘܿܢ<EOS>ܐܲܝܟ ܕܲܒܼܚܸܠܡܵܐ ܚܵܙܹ̇ܝܢ ܗ̄ܘ̣ܵܘ ܒܵܗ̇ ܒܗܵܝ̇ ܡܲܥܒܲܪܬܵܐ<EOS>ܘܐܝܼܬܹܝܗ̇ ܘܠܲܝܬܹܿܝܗ̇ ܡܸܬܼܪܲܢܹܝܢ ܗ̄ܘ̣ܵܘ ܥܲܠ ܚܘܼܕܼܵܬܼܵܗ̇<EOS>ܐܵܦ ܡܸܨܪ̈ܝܹܐ ܒܹܝܬܼ ܦܘܼܠܵܓܹ̈ܐ ܩܵܡ̣ܘ ܥܲܠ ܬܲܗܪܵܗ̇<EOS>ܕܲܜܠܝܼܓܼ ܝܲܡܵܐ ܐܵܘ ܕܲܠܡܵܐ ܠܵܐ ܡܸܬܼܚܲܫܒܼܝܼܢ ܗ̄ܘ̣ܵܘ<EOS>ܪܸܡܙܵܐ ܟܲܣܝܵܐ ܕܣܲܥ̣ܪܵܗ̇ ܠܗܵܕܹܐ ܚܲܦܸܛ ܐܸܢܘܿܢ<EOS>ܠܥܲܡܵܐ ܠܡܸܥܒܲܪ ܘܲܠܡܸܨܪ̈ܵܝܹܐ ܠܡܸܬܿܛܲܒܵܥܘܼ<EOS>ܠܵܐ ܥܸܒܼܪ̈ܵܝܹܐ ܥܒ݂ܲܪܘ ܒܲܬܼܟܼܝܼܠܘܼ ܒܗܲܝܡܵܢܘܼܬܼܵܐ<EOS>ܘܠܵܐ ܡܸܨܪ̈ܵܝܹܐ ܩܢ݂ܲܛܘ ܟܲܕܼ ܥܵܐ̇̄ܠܝܼܢ ܒܲܝܢܵܬܼ ܓܼܠܠܹ̈ܐ<EOS>ܐܲܝܟ ܕܠܲܣܡܲܝ̈ܵܐ ܢܵܓܹ̇ܕܼ ܗ̄ܘ̣ܵܐ ܠܗܘܘܿܢ ܪܸܡܙܵܐ ܒܚܲܡܵܐ<EOS>ܘܠܵܐ ܦܵܪܫܝܼܢ ܗ̄ܘ̣ܵܘ ܠܡܸܣܬܲܟܵܠܘܼ ܚܹܝܠ ܬܸܕܡܘܼܪܬܵܐ<EOS>ܠܵܐ ܝܼܕܲܥܬܼܵܐ ܦ̣ܪܲܣ ܥܲܠ ܦܸܪܥܘܿܢ ܘܥܲܠ ܡܲܫܪܝܼܬܹܗ<EOS>ܘܥܲܠ̣ܘ ܩܵܡ̣ܘ ܣܲܟܼܠܹ̈ܐ ܡܸܨܥܲܬܼ ܦܲܚܹ̈ܐ ܘܠܵܐ ܐܸܬܼܒܲܝܲܢܘ<EOS>ܐܲܝܟ ܨܲܝܵܕܼܵܐ ܓܼܪܸܓܼ ܐܸܢܘܿܢ ܠܫܲܒܼܪ̈ܲܝ ܠܸܒܵܐ<EOS>ܘܐܲܟܼܪܸܟ ܐܸܢܘܿܢ ܢܸܫ̈ܒܹܿܐ ܕܡܲܝ̈ܵܐ ܡ̣ܢ ܟܠ ܓܼܒܿܝܼ̈ܢ<EOS>ܥܲܠ̣ ܚܸܪܝܵܝܵܐ ܘܟܼܠܹܗ ܚܲܝܠܹܗ ܘܩܵܡ̣ܘ ܒܲܬܼܗܘܿܡ̇ܐ<EOS>ܘܠܵܐ ܪܢ̣ܵܐ ܥܲܛܠܵܐ ܕܦܲܪܟܼܪܘܼܗܝ ܚܵܘܒܵܘ̈ܗܝ ܒܚܲܒܼܠܹ̈ܐ ܩ̈ܫܲܝܵܐ<EOS>ܒܛܲܟܼܣܹܗ ܩܵܘܝܼ ܦܠܵܓܹܗ ܕܝܲܡܵܐ ܥܕܲܡ̇ܐ ܠܨܲܦܪܵܐ<EOS>ܘܥܸܕܵܢ ܨܲܦܪܵܐ ܪܡ݂ܲܙ ܠܹܗ ܠܡܘܼܫܹܐ ܕܲܢܪܝܼܡ ܐܝܼܕܹܗ<EOS>ܚܸܙܘܵܐ ܩܲܫܝܵܐ ܚܙ̣ܵܘ ܡܸܨܪ̈ܵܝܹܐ ܒܗܵܘ̇ ܥܸܕܵܢܵܐ<EOS>ܘܚܲܝܸܨܘ ܓܝܼܓܼܠܹ̈ܐ ܕܩܵܪ̈ܘܿܟܲܝܗܘܿܢ ܐܲܝܟ ܕܲܠܡܸܥܪܲܩ<EOS>ܠܵܐ ܟܲܕܼ ܥܲܠ̣ܘ ܗ̄ܘ̣ܵܘ ܠܡܸܨܥܲܬܼ ܝܲܡܵܐ ܗܸܢܘ̣ܿܢ ܥܲܠ̣ܘ ܗ̄ܘ̣ܵܘ<EOS>ܘܐܵܦܠܵܐ ܗܵܕܹܐ ܕܐܲܫܦܸܠܘ ܘܲܕܼܚܸܠܘ ܗܵܢܘ̣ܿܢ ܦܲܪܫܘܼܗ̇<EOS>ܦܘܼܩܕܵܢ ܟܲܣܝܵܐ ܐܲܥܸܠ ܐܸܢܘܿܢ ܟܲܕܼ ܠܵܐ ܨܵܒܹ̇ܝܢ<EOS>ܘܬܼܘܼܒܼ ܗܘ̤ ܐܲܪܡܝܼ ܩܸܫܢܛܵܐ ܕܚܝܼܠܵܐ ܒܪܸ̈ܥܝܵܢܲܝܗܘܿܢ<EOS>ܐܲܗܦܸܟ ܐܲܦܵܘ̈ܗܝ ܒܲܪ ܥܸܒܼܪ̈ܵܝܹܐ ܘܚܵܪ̣ ܒܲܬܼܗܘܿܡ̇ܐ<EOS>ܘܗܲܠܸܕܼܘ ܡܲܝ̈ܵܐ ܘܟܲܣܝܼܘ ܠܪ̈ܲܟܼܫܵܐ ܘܲܠܪ̈ܵܟܼܒܲܝܗܘܿܢ<EOS>ܛܒܲܥ̣ܘ ܝܲܩܝܼܪܹ̈ܐ ܐܲܝܟ ܐܲܒܼܵܪܵܐ ܒܲܚܛܵܗܲܝ̈ܗܘܿܢ<EOS>ܘܠܵܐ ܦܵܫ̣ ܡܸܢܗܘܿܢ ܣܪܝܼܕܼܵܐ ܕܫܲܪܝܼܪ ܕܠܵܐ ܐܸܬܼܚܲܒܲܠ<EOS>ܟܠܗܘܿܢ ܐܸܒܲܕܼܘ ܥܲܠ ܕܲܫܘܹܝܢ ܗ̄ܘ̣ܵܘ ܒܚܲܕܼ ܪܸܥܝܵܢܵܐ<EOS>ܠܡܸܚܢܲܩ ܫܲܒܼܪܹ̈ܐ ܕܝܼܣܲܪ̈ܠܵܝܹܐ ܒܡܲܝ̈ܵܐ ܕܢܲܗܪܵܐ<EOS>ܒܢܲܚܬܵܐ ܕܡܲܝܵ̈ܐ ܡܝܼܬܼܘ ܥܵܘܵܠܹ̈ܐ ܕܠܵܐ ܢܸܬܼܥܲܦܘܿܢ<EOS>ܒܗܵܘ̇ ܐܸܣܟܹܿܡܵܐ ܕܡܝܼܬܼܘ ܝܲܠܘܼ̈ܕܹܐ ܕܠܵܐ ܥܘܼܦܵܝܵܐ<EOS>ܐܲܟܼܡܵܐ ܕܲܣܥ݂ܲܪܘ ܣܥ݂ܲܪ ܨܹܐܕܲܝܗܘܿܢ ܒܚܲܪ ܟܠܵܐ<EOS>ܘܚܘܼܒܼܠܹ̈ܐ ܕܐܲܪܡܝܼܘ ܥܲܠ ܚܲܒܼܪ̈ܲܝܗܘܿܢ ܬܒܲܥ̣ ܒܐܝܼܕܲܝ̈ܗܘܿܢ<EOS>ܚܙ̣ܵܘ ܥܸܒܼܪ̈ܵܝܹܐ ܠܲܫܠܲܕܲܝ̈ܗܘܿܢ ܒܲܣܦܵܪ ܝܲܡܵܐ<EOS>ܘܥܲܗܸܕܼܘ ܐܸܢܘܿܢ ܫ̈ܠܲܕܹܿܐ ܕܥܘܸܠܹ̈ܐ ܕܛܵܦ̣ܘ ܥܲܠ ܢܲܗܪܵܐ<EOS>ܚܕܼܝܼܘ ܘܐܸܬܼܒܲܝܲܐܘ ܒܢܲܝ̈ ܐܲܒܼܪܵܗܵܡ ܒܡܵܪܹܗ ܕܐܲܒܼܪܵܡ<EOS>ܕܫܲܡܠܝܼ ܘܲܓܼܡ݂ܲܪ ܡܘܼܠܟܵܢ ܡܸܠܵܘ̈ܗܝ ܕܲܠܘܵܬܼ ܐܲܒܼܪܵܡ<EOS>ܫܲܒܲܚܘ ܘܐܵܘܪܸܒܼܘ ܠܚܹܝܠ ܒܵܪܘܿܝܵܐ ܕܚܲܪܲܪ ܐܸܢܘܿܢ<EOS>ܘܗܲܝܡܸܢܘ ܒܲܫܡܹܗ ܘܐܲܚܸܒܼܘ ܘܝܲܩܲܪܘ ܠܡܘܼܫܹܐ ܥܲܒܼܕܹܿܗ<EOS>