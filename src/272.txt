ܒܰܪ ܩܳܠܶܗ ܕܰܐܠܳܗܳܐ ܕܰܪܚܶܡܬܽܘܢܳܝܗ̱ܝ<EOS>ܐܶܠܽܘ ܠܳܐ ܕܰܬܪܺܝܨ ܪܺܝܫܳܐ ܐܰܟܒܰܪ ܪܶܛܢܰܘ ܗܰܕܳܡ̈ܶܐ<EOS>ܕܡܶܛܽܠ ܪܺܝܫܳܐ ܕܰܡܥܰܩܰܡ ܡܕܰܘܕܳܐ ܡܰܪܕܺܝܬ ܗܰܕܳܡ̈ܶܐ<EOS>ܥܶܠܬܳܐ ܒܪܺܝܫܳܐ ܬܰܠܝܳܢ ܗ̱ܘܰܘ<EOS>ܥܽܘܢܺܝܬܳܐ ܒܪܺܝܟ ܕܰܓܒܳܟ ܚܽܘܬܪܶܗ ܕܥܰܡܰܢ<EOS>ܐܶܢ ܗܳܫܳܐ ܕܰܦܐܶܐ ܟܽܠܶܗ ܒܶܗ ܬܳܠܶܝܢ ܚܢܰܢ ܣܰܢܝ̈ܳܬܰܢ<EOS>ܟܡܳܐ ܟܰܝ ܐܶܠܽܘ ܣܰܢܝܳܐ ܗ̱ܘܳܐ ܐܳܦ ܐܰܠܳܗܳܐ ܟܰܕ ܒܰܣܺܝܡ<EOS>ܐܶܬܥܰܕܰܘ ܒܶܗ ܡܰܪ̈ܺܝܪܶܐ<EOS>ܒܪܺܝܫܳܐ ܕܶܡܽܘ ܗ̈ܰܕܳܡܶܐ ܩܢܰܘ ܫܶܠܝܽܘܬܳܐ ܒܫܰܦܝܽܘܬܶܗ<EOS>ܘܒܰܣܺܝܡܽܘܬܳܐ ܒܢܺܝܚܽܘܬܶܗ ܒܩܰܕܺܝܫܽܘܬܶܗ ܙܰܗܝܽܘܬܳܐ<EOS>ܘܰܒܚ̈ܶܟܡܳܬܶܗ ܝܽܘܠܦܳܢܳܐ<EOS>ܩܢܰܘ ܛܰܥܡܳܐ ܒܰܪܡܺܝܣܽܘܬܶܗ ܘܢܰܟܦܽܘܬܳܐ ܒܝܰܩܺܝܪܽܘܬܶܗ<EOS>ܘܫܽܘܘܚܳܕܳܐ ܒܡܶܣܟܺܢܽܘܬܶܗ ܕܫܰܦܽܝܪ ܗ̱ܽܘ ܒܡܶܠܶܐ ܟܽܠܶܗ<EOS>ܢܶܫܦܰܪ ܟܽܠܰܢ ܥܰܡ ܟܽܠܶܗ<EOS>ܚܙܰܘ ܕܟܰܝܠܳܐ ܘܡܰܬܩܳܠܳܐ ܐܺܝܬ ܠܡ̈ܶܠܰܘܗ̱ܝ ܘܰܥܒܳܕ̈ܰܘܗ̱ܝ<EOS>ܣܺܝܡܘ̱ ܒܳܠܳܐ ܕܳܐܦ ܗ̈ܰܠܟܳܬܶܗ ܡܽܘܫ̈ܚܳܬܳܐ ܕܫܶܠܝܳܐ ܩܳܢܶܝܢ<EOS>ܐܰܚܺܝܕ ܟܽܠܶܗ ܦܓܽܘ̈ܕܶܐ ܕܟܽܠܶܗ<EOS>ܗ̱ܘܳܐ ܠܳܗ̇ ܡܳܪܳܐ ܠܛܰܠܝܽܘܬܶܗ ܟܰܕܢܳܗ̇ ܒܢܺܝܪܳܐ ܕܢܰܟܦܽܘܬܳܐ<EOS>ܠܳܐ ܐܶܙܕܰܠܰܠܘ̱ ܗܰܕܳܡܰܘ̈ܗ̱ܝ ܕܰܬܚܶܝܬ ܫܰܒܛܳܐ ܣܺܝܡܺܝܢ ܗ̱ܘܰܘ<EOS>ܨܶܒܝܳܢܶܗ ܩܛܺܝܪܳܐ ܗ̱ܘܼܳܐ ܠܶܗ<EOS>ܩܰܕܶܡ ܓܶܝܪ ܒܳܟܰܪ ܕܰܪܓܶܗ ܕܰܩܕܳܡ ܒܳܟܰܪ ܕܽܘܒܳܪܶܗ<EOS>ܕܣܳܡ ܫܶܬܶܐܣܰܘ̈ܗ̱ܝ ܬܰܩܢܳܐܺܝܬ ܗ̱ܘܳܐ ܪܺܝܫܳܐ ܒܰܙܥܽܘܪܽܘܬܶܗ<EOS>ܕܟܳܪܽܘܙܳܐ ܠܥܰܡܳܐ ܥܰܒܕܽܘܗ̱ܝ<EOS>ܢܰܨܺܝܚ ܗ̱ܘܳܐ ܒܶܝܬ ܟܳܪ̈ܽܘܙܶܐ ܘܰܣܦܺܝܪ ܗ̱ܘܳܐ ܒܶܝܬ ܩܳܪ̈ܽܘܝܶܐ<EOS>ܘܰܡܠܺܝܠ ܗ̱ܘܳܐ ܒܶܝܬ ܚܰܟܺܝ̈ܡܶܐ ܢܰܟܦܳܐ ܗ̱ܘܳܐ ܒܰܝܢܳܬ ܐܰܚ̈ܰܘܗ̱ܝ<EOS>ܘܝܰܩܺܝܪܳܐ ܒܶܝܬ ܚܰܒܺܝ̈ܒܰܘܗ̱ܝ<EOS>ܒܰܬܪ̈ܶܝܢ ܥܽܘܡܪ̈ܺܝܢ ܐܺܝܬܰܘܗ̱ܝ ܗ̱ܘܳܐ ܝܺܚܺܝܕܳܝܳܐ ܡܶܢ ܝܰܘܡܰܘ̈ܗ̱ܝ<EOS>ܕܩܰܕܺܝܫܳܐ ܗ̱ܘܳܐ ܒܓܰܘ ܦܰܓܪܶܗ ܘܝܺܚܺܝܕܳܝܳܐ ܒܓܰܘ ܒܰܝܬܶܗ<EOS>ܒܟܰܣܝܳܐ ܘܓܰܠܝܳܐ ܢܰܟܦܳܐ ܗ̱ܘܳܐ<EOS>ܐܳܦܶܢ ܕܶܝܢ ܚܢܰܢ ܐܰܚ̈ܰܝܢ ܕܰܘܶܕܢ ܐܶܢܶܝܢ ܡܽܘܫ̈ܚܳܬܳܐ<EOS>ܘܰܐܘܒܶܕܢܳܗ̇ ܠܛܰܥܡܳܢܽܘܬܳܐ ܘܰܗܘܰܝܢ ܚܢܰܢ ܠܰܢ ܝܳܠܽܘ̈ܦܶܐ<EOS>ܠܰܓܡܺܝܪܽܘܬܳܐ ܕܰܩܪܳܬܰܢ<EOS>ܐܶܠܳܐ ܗܺܝ ܡܽܘܫܚܰܬ ܩܽܘܫܬܳܐ ܢܳܛܪܳܐ ܢܰܦܫܳܗ̇ ܒܡܺܐܢܶܗ<EOS>ܓܒܳܬܶܗ ܥܰܠ ܕܰܚܙܳܬ ܕܰܓܒܳܗ̇ ܢܶܛܪܰܬ ܒܶܗ ܪܺܝܚܶܗ ܘܛܰܥܡܳܗ̇<EOS>ܡܶܢ ܫܽܘܪܳܝܳܐ ܠܫܽܘܠܳܡܳܐ<EOS>ܪܺܝܫܳܐ ܘܢܰܟܦܳܐ ܘܝܰܩܺܝܪܳܐ ܕܠܳܐ ܐܶܬܚܰܡܰܬ ܘܶܐܬܩܰܫܺܝ<EOS>ܠܳܐ ܐܶܫܬܰܪܓܰܠ ܐܰܟܘܳܬܰܢ ܣܰܝܶܟ ܘܢܰܛܰܪ ܡܽܘܫ̈ܚܳܬܶܗ<EOS>ܘܰܐܪܡܺܝ ܦܓܽܘ̈ܕܶܐ ܒܪ̈ܶܥܝܳܢܰܘܗ̱ܝ<EOS>ܝܰܗ̱ܒ ܬܰܚܘܺܝܬܳܐ ܒܰܩܢܽܘܡܶܗ ܕܰܐܝܟ ܕܢܶܛܰܪ ܡܽܘܫܚܰܬ ܙܰܒܢܶܗ<EOS>ܘܳܠܶܐ ܗ̱ܘܳܐ ܕܢܶܕܰܥ ܙܰܒܢܰܢ ܚܢܰܢ ܗ̱ܽܘ ܠܙܰܒܢܰܢ ܐܶܬܢܰܟܪܶܝܢܰܢ<EOS>ܕܰܦܟܶܗܢܰܢ ܒܰܙܒܰܢ ܛܰܥܡܳܐ<EOS>ܠܦܺܐܪܳܐ ܒܥܽܘܙܶܗ ܪܳܕܶܐ ܠܶܗ ܒܫܽܘܪܳܝܳܐ ܢܶܫܒܳܐ ܕܪܽܘܚܳܐ<EOS>ܘܒܰܡܨܰܥܬܳܐ ܥܽܘܙܳܐ ܕܫܶܡܫܳܐ ܘܡܳܐ ܕܥܶܒܪܰܬ ܥܰܙܺܝܙܽܘܬܶܗ<EOS>ܟܶܢܫܳܐ ܚܰܪܬܶܗ ܠܚܰܠܝܽܘܬܳܐ<EOS>ܚܢܰܢ ܕܶܝܢ ܪܕܰܐܽܘܢ ܩܰܕܡ̈ܳܝܶܐ ܘܰܟܐܰܘ ܒܰܢ ܐܳܦ ܡܶܨ̈ܥܳܝܶܐ<EOS>ܐܰܘܣܶܦܘ̱ ܚܰܠܝܽܘܢ ܐ̱ܚܪ̈ܳܝܶܐ ܘܟܰܕ ܡܰܛܝܰܬ݀ ܛܰܥܡܳܢܽܘܬܰܢ<EOS>ܣܶܓܝܰܬ݀ ܠܳܗ̇ ܦܰܟܺܝܗܽܘܬܰܢ<EOS>ܐܶܬܰܝܢ ܓܶܝܪ ܠܰܓܡܺܝܪܽܘܬܳܐ ܕܢܶܚܣܽܘܠ ܫܰܒܪ̈ܶܐ ܡܶܢ ܫܶܥܝܳܐ<EOS>ܕܢܰܝܬܶܐ ܐܶܢܽܘܢ ܠܝܰܩܺܝܪܽܘܬܳܐ ܐܶܣܬܰܢܩܰܬ ܠܳܗ̇ ܣܰܝܒܽܘܬܰܢ<EOS>ܕܰܢܟܰܐܽܘܢ ܒܰܢ ܐܰܝܟ ܒܰܛܠܳܝ̈ܶܐ<EOS>ܒܰܕܓܽܘܢ ܥܰܙܺܝ ܒܰܣܺܝܡܳܐ ܘܠܳܐ ܐܶܬܚܰܫܰܚ ܒܰܩܛܺܝܪܳܐ<EOS>ܕܢܶܣܓܶܐ ܢܝܰܩܰܪ ܣܰܝܒܽܘܬܰܢ ܘܶܐܢ ܗܺܝ ܠܳܐ ܝܶܕܥܰܬ ܕܰܪܓܳܗ̇<EOS>ܢܺܐܪܰܒ ܗܽܘ ܕܝܳܕܥܳܐ ܙܰܒܢܳܗ̇<EOS>ܘܶܐܢ ܐ̱ܢܳܫ ܢܺܐܡܰܪ ܕܰܠܩܽܘܛܢܳܐ ܩܛܺܝܪܳܐ ܘܫܰܒܛܳܐ ܡܕܰܒܰܪ ܠܶܗ<EOS>ܘܰܠܓܰܢܳܒܳܐ ܕܽܘܚܠܳܐ ܘܰܠܒܳܙܽܘܙܳܐ ܠܽܘܚܳܡܳܐ<EOS>ܘܰܠܫ̈ܳܛܰܝܳܐ ܦܽܘܪܣܳܝܳܐ<EOS>ܐܶܠܽܘ ܥܰܡ ܪܺܝܫܳܐ ܩܰܕܡܳܐ ܪܗܶܛܘ̱ ܗܰܕܳܡ̈ܶܐ ܬܶܢܝ̈ܳܢܶܐ<EOS>ܢܳܓܕܺܝܢ ܗ̱ܘܰܘ ܠܰܬܠܺܝܬܳܝܳܐ ܘܟܽܠܶܗ ܓܽܘܫܡܳܐ ܡܶܢ ܣܳܟܶܗ<EOS>ܒܳܬܪܗܽܘܢ ܗܽܘ ܐܳܙܶܠ ܗ̱ܘܳܐ<EOS>ܒܣܰܘ ܬܶܢܝ̈ܳܢܶܐ ܒܩܰܕܡ̈ܳܝܶܐ ܘܰܬܠܺܝ̈ܬܳܝܶܐ ܒܬܶܢܝ̈ܳܢܶܐ<EOS>ܐܶܬܫܺܝܛܘ̱ ܕܰܪ̈ܓܶܐ ܚܰܕ ܡܶܢ ܚܰܕ ܕܒܰܚ̈ܕܳܕܶܐ ܒܣܰܘܓܰܘ̈ܳܝܶܐ<EOS>ܕܳܫܘ̱ ܐܶܢܽܘܢ ܐܳܦ ܒܰܪ̈ܳܝܶܐ<EOS>