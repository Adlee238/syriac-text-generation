ܥܲܠ ܐܝܼܘܿܒܼ ܙܲܕܿܝܼܩܵܐ<EOS>ܡܐܡܪܐ ܕܐܪܒܥܝܢ<EOS>ܥܲܠ ܐܝܼܘܿܒܼ ܙܲܕܿܝܼܩܵܐ<EOS>ܘܥܲܠ ܢܸܣܝܘܿܢܹ̈ܐ ܕܲܣܒܲܠ<EOS>ܠܝܘܼܬܼܪܵܢ ܐ̄̇ܢܵܫܵܐ ܪܫܲܡ̣ ܒܵܪܘܿܝܵܐ ܕܘܼܟܼܪܵܢ ܐ̄ܢܵܫܵܐ<EOS>ܕܲܒܼܥܘܼܗܕܵܢܵܐ ܕܟܹܐܢܹ̈ܐ ܕܲܢܨܲܚܘ ܢܚܲܟܸܿܡ ܐ̄ܢܵܫܵܐ<EOS>ܘܟܲܕܼ ܠܹܗ ܓܠܸܐ ܗ̄ܘ̣ܵܐ ܨܼܒܼܝܵܢ ܟܹܐܢܹ̈ܐ ܐܲܝܟ ܝܵ̇ܕܲܥ ܟܠ<EOS>ܠܵܐ ܨܒܼܵܐ ܢܟܲܣܸܐ ܥܘܼܬܼܪܵܐ ܕܟܲܢܸܫܘ ܒܝܲܕܼ ܥܲܡܠܲܝ̈ܗܘܿܢ<EOS>ܪܫܲܡ̣ ܕܘܼܟܼܪܵܢܵܐ ܕܲܫܡܵܗܲܝ̈ܗܘܿܢ ܒܣܸܦܪܵܐ ܕܡܸܠܵܘ̈ܗܝ<EOS>ܘܐܲܝܟ ܗܲܕܿܝܼܠܹ̈݁ܐ ܕܪܲܫ ܒܐܝܼܕܲܝ̈ܗܘܿܢ ܐܘܼܪܚܵܐ ܠܚܲܝܹ̈ܐ<EOS>ܒܲܕܼܡܘܼܬܼ ܛܲܒܼܥܹ̈ܐ ܩ̣ܒܲܥ ܒܲܟܼܬܼܵܒܼܵܘ̈ܗܝ ܫܸܡ ܢܲܨܝܼܚܹ̈ܐ<EOS>ܘܲܓܼܕܲܠ ܐܸܢܘܿܢ ܟܠܝܼܠܵܐ ܦܲܐܝܵܐ ܠܪܹܫ ܙܵܟܼܘܼܬܼܵܐ<EOS>ܣܵܡ̣ ܥܲܡܠܲܝ̈ܗܘܿܢ ܐܲܝܟ ܫܲܬܸܐܣܬܼܵܐ ܒܣܸܦܪܹ݁ܐ ܕܡܸܠܵܘ̈ܗܝ<EOS>ܕܢܸܒܼܢܘܿܢ ܐ̄ܢܵܫܵܐ ܕܘܼܒܵܪ̈ܲܝܗܘܿܢ ܥܲܠ ܥܲܡܠܲܝ̈ܗܘܿܢ<EOS>ܐܲܝܟ ܢܲܗܝܼܪܹ̈ܐ ܫܡܸܫܵܐ ܘܣܲܗܪܵܐ ܩ̣ܒܲܥ ܥܲܡܠܲܝ̈ܗܘܿܢ<EOS>ܕܲܒܼܕܸܠܩܲܝ̈ܗܘܿܢ ܢܚܵܘܘܿܢ ܢܘܗܪܵܐ ܠܢܲܦܫܵܐ ܟܣܝܼܬܼܵܐ<EOS>ܡܝܼ̈ܠܹܐ ܕܫܲܝܢܵܐ ܣܵܡ̣ ܒܲܟܼܬܼܵܒܼܵܘ̈ܗܝ ܫܸܡ ܙܲܕܿܝܼܩܹ̈ܐ<EOS>ܕܢܸܕܲܥ ܟܠܢܵܫ ܐܲܝܟܲܢ ܢܗܲܠܸܟ ܒܥܲܡܠܹ̈ܐ ܕܢܲܦܫܵܐ<EOS>ܗܘ̤ܵܘ ܡܲܚܙܝܼܬܼܵܐ ܒܕܼܘܼܒܵܪ̈ܲܝܗܘܿܢ ܠܥܲܝܢܲܝ̈ ܠܸܒܵܐ<EOS>ܕܢܸܡܪܘܿܩ ܟܠܢܵܫ ܣܲܢܝܼܘܼܬܼ ܬܲܦܫܹܗ ܒܝܲܕܼ ܥܲܡܠܲܝ̈ܗܘܿܢ<EOS>ܠܵܘ ܩܘܼܠܵܣܹ̈ܐ ܓܕܲܠ ܒܼܵܘܿܝܵܐ ܠܟܹܐܢܹ̈ܐ ܕܪܲܚܡ̣ܘܼܗܝ<EOS>ܕܘܼܒܵܪ̈ܲܝܗܘܿܢ ܩ̣ܒܲܥ ܐܲܝܟ ܢܝܼܫܵܐ ܠܲܕܼܒܼܵܬܲܪܗܘܿܢ<EOS>ܒܗܘܿܢ ܚܵܐ̇ܲܪ ܗ̄ܘ̣ܵܐ ܟܲܕܼ ܚܵܫ̇ܝܼܢ ܗ̄ܘ̣ܵܘ ܒܚܲܫܲܝ̈ ܦܲܓܼܪܵܐ<EOS>ܘܲܒܼܚܘܼܡܣܵܢܗܘܿܢ ܡܸܬܼܒܲܩܸܐ ܗ̄ܘ̣ܵܐ ܟܲܕܼ ܒܵܠ̇ܥܝܼܢ ܗ̄ܘ̣ܵܘ<EOS>ܚܲܝܠܹܗ ܚܲܝܸܠ ܠܪܸ̈ܥܝܵܢܲܝܗܘܿܢ ܒܐܵܓܼܘܿܢܲܝ̈ܗܘܿܢ<EOS>ܘܲܒܼܥܘܼܕܼܪܵܢܹܗ ܫܩܲܠ̣ܘ ܙܵܟܼܘܼܬܼܵܐ ܒܬܲܟܼܬܿܘܼܫܲܝ̈ܗܘܿܢ<EOS>ܠܵܘ ܥܲܡ ܒܸܣܪܵܐ ܥܒ݂ܲܕܼܘ ܬܲܟܼܬܿܘܼܫܵܐ ܒܸܣܪ݁ܵܢܵܝܹܐ<EOS>ܥܲܡ ܪܹܫ ܐܵܐܲܪ ܢܚܸܬܼܘ ܠܐܵܓܼܘܿܢܵܐ ܒܙܵܘܥܲܝ̈ ܢܲܦܫܵܬܐ<EOS>ܟܬ݂ܲܒܼ ܒܵܪܘܿܝܵܐ ܢܸܨܚܵܢܲܝ̈ܗܘܿܢ ܘܣܵܡ̣ ܒܹܝܬܼ ܐܲܪ̈ܟܹܐ<EOS>ܕܢܹܐܠܲܦ ܟܠܢܵܫ ܥܲܠ ܬܲܟܼܬܿܘܼܫܵܐ ܕܒܸܣܪܵܐ ܘܪܘܼܚܵܐ<EOS>ܒܗܵܢ ܬܲܟܼܬܿܘܼܫܵܐ ܕܥܲܡ ܪ̈ܘܼܚܵܢܹܐ ܢܨܲܚ ܐܵܦ ܐܝܼܘܿܒܼ<EOS>ܘܠܵܐ ܟܹ̇ܠܩܲܪܨܵܐ ܙܟܼܵܐ ܒܐܵܓܼܘܿܢܵܐ ܒܝܲܕܼ ܚܘܼܡܣܵܢܹܗ<EOS>ܘܕܲܙܟܼܵܐ ܒܸܣܪܵܐ ܠܪܹܫܵܐ ܕܐܵܐܲܪ ܘܚܵܒܼ ܪܘܼܚܵܢܵܐ<EOS>ܪܫܲܡ̣ ܒܵܘܿܝܵܐ ܙܵܟܼܘܼܬܼ ܐ̄ܢܵܫܵܐ ܘܚܵܘܒܲܬܼ ܫܹܐܕܹ̈ܐ<EOS>ܟܬ݂ܲܒܼ ܕܘܼܟܼܪܵܢܹܗ ܕܐܝܼܘܿܒܼ ܟܹܐܢܵܐ ܒܲܣܦܲܪ ܡܸܠܵܘ̈ܗܝ<EOS>ܘܲܩܪ̣ܵܝܗܝ ܓܲܒܼܪܵܐ ܕܢܹܐܠܲܦ ܟܠܢܵܫ ܕܦܲܓܼܪܵܢܵܝܵܐ ܗ̄ܘ̣<EOS>ܐܵܘܕܼܵܥ ܐܲܢܼܪܹܗ ܘܚܵܘܝܼ ܥܲܡܹܗ ܕܐܲܕܼܘܿܡܵܝܵܐ ܗ̄ܘ̣<EOS>ܕܢܸܕܲܥ ܟܠܢܵܫ ܕܥܲܦܪܵܢܵܝܵܐ ܗ̄ܘ̣ ܓܒܼܝܼܠ ܡ̣ܢ ܐܲܪܥܵܐ<EOS>ܬܢܵܐ̣ ܕܘܼܒܵܪ̈ܵܘܗܝ ܕܬܲܡܝܼܡ ܘܲܬܼܪܝܼܨ ܘܟܹܐܝܢ ܘܲܡܫܲܡܠܲܝ<EOS>ܘܡܲܣܓܸܿܐ ܡܝܲܩܲܪ ܡܸܠܲܬܼ ܡ̇ܪܹܗ ܒܫܲܦܝܘܼܬܼ ܢܲܦܫܵܐ<EOS>ܥܗ݂ܲܕܼ ܩܸܢܝܵܢܵܘ̈ܗܝ ܘܪܲܒܿܘܼܬܼ ܥܘܼܬܼܪܹܗ ܕܟܲܗܝܼܢ ܒܐܲܪܥܵܐ<EOS>ܘܠܵܐ ܐܸܬܼܦܲܟܲܪ ܒܝܲܕܼ ܩܸܢܝܵܢܵܘ̈ܗܝ ܒܐܲܪ̈ܥܵܢܝܵܬܼܵܐ<EOS>ܚܵܘܝܼ ܟܠܝܼܠܹ̈ܐ ܦܐܲܝ̈ܵܐ ܕܲܒܼܢܵܘ̈ܗܝ ܒܡܸܢܝܵܢ ܥܸܣܪܵܐ<EOS>ܘܠܵܐ ܦܲܟܲܗܬܹܗ ܪܸܚܡܲܬܼ ܝܲܠܕܵܘ̈ܗܝ ܠܚܘܼܒܵܐ ܕܡ̇ܪܹܗ<EOS>ܩܲܠܸܣ ܘܐܵܘܪܸܒܼ ܠܲܚܦܝܼܛܘܼܬܹܗ ܕܲܠܘܵܬܼ ܝܼܠܕܵܘ̈ܗܝ<EOS>ܕܲܒܼܝܲܕܼ ܕܸܒܼܚܹ̈ܐ ܡܚܲܣܸܐ ܟܠܢܵܫ ܕܕܲܠܡܵܐ ܐܲܣܟܸܿܠܘ<EOS>ܐܲܥ̣ܠ ܫܲܪܒܵܐ ܕܪܸܚܡܲܬܼ ܟܹܐܢܹ̈ܐ ܒܥܸܠܬܼ ܐܝܼܘܿܒܼ<EOS>ܕܐܸܬܹ̇ܝܢ ܟܠܫܵܥ ܠܲܡܨܲܠܵܝܘܼ ܒܲܬܼܪܵܗ ܟܹܐܢܵܐ<EOS>ܗܘ̤ܵܐ ܠܲܡ ܝܵܘܡ̇ܐ ܐܲܝܟ ܕܲܡܥܵܕܼܝܢ ܒܢܲܝ̈ ܐܹܠܘܿܗܝܼܡ<EOS>ܘܐܸܬܼܵܘ ܠܲܡܩܵܡ ܕܼܵܡ ܐܲܠܵܗܵܐ ܒܫܲܦܝܘܼܬܼ ܢܲܦܫܫܵܐ<EOS>ܐܲܥܸܠ ܫܲܪܒܵܐ ܕܐܵܟܹ̇ܠܩܲܪܨܵܐ ܕܥܲܡܗܘܿܢ ܐܸܬܼܵܐ<EOS>ܘܩܵܡ̣ ܒܲܝܢܵܬܼܗܘܿܢ ܩܕܼܵܡ ܐܲܠܵܗܵܐ ܠܵܘ ܕܲܢܨܲܠܸܐ<EOS>ܬܪܹܝܢ ܛܘܼܝܵܒܼܝܼ̈ܢ ܕܲܬܼܪܹܝܢ ܓܲܒܼܝܼ̈ܢ ܓܠ̣ܵܐ ܒܵܪܘܿܝܵܐ<EOS>ܨܸܒܼܝܵܢ ܟܹܐܢܵܐ ܘܪܸܓܲܬܼ ܒܝܼܫܵܐ ܕܠܘܼܩܒܲܠ ܟܹܐܢܹ̈ܐ<EOS>ܠܵܘ ܒܲܟܼܝܵܢܵܐ ܘܠܵܘ ܒܲܚܙܵܬܼܵܐ ܐܸܡܲ݁ܪ ܕܐܸܬܼܵܘ<EOS>ܠܵܐ ܓܹܝܪ ܡܲܨܝܵܐ ܥܒܼܝܹ̈ܐ ܕܢܸܚܙܘܿܢ ܠܲܟܼܣܸܐ ܡ̣ܢ ܟܠ<EOS>ܚܘܼܫܵܒܲܝ̈ܗܘܿܢ ܨܒܼܵܐ ܕܲܢܒܲܕܸܿܩ ܕܟܹܐܢܹ̈ܐ ܘܒܼܝܼܫܹ̈ܐ<EOS>ܕܡܸܛܠ ܡ̇ܢܵܐ ܚܦܝܼܛܝܼܢ ܟܠܫܵܥ ܠܲܬܼܪܲܥ ܪܵܡ̇ܐ<EOS>ܠܵܐ ܗ̄ܘ̣ܵܐ ܠܟܲܣܝܵܐ ܚܵܙܹ̇ܝܢ ܟܹܐܢܹ̈ܐ ܒܝܲܕܼ ܗܵܝ̇ ܕܐܵܬܹܿܝܢ<EOS>ܘܠܵܐ ܣܵܛܵܢܵܐ ܡܨܸܐ ܕܲܢܡܲܠܸܠ ܥܲܡ ܐܝܼܬܼܘܼܬܼܵܐ<EOS>ܘܐܸܢ ܙܲܕܿܝܼܩܹ̈ܐ ܚܵܙܹ̇ܝܢ ܠܟܲܣܝܵܐ ܒܫܲܦܝܘܼܬܼ ܢܲܦܫܵܐ<EOS>ܐܲܝܟܲܢ ܡܲܨܝܵܐ ܕܐܵܟܹ̇ܠܩܲܪܨܵܐ ܢܚܘܼܪ ܒܐܲܠܵܗܵܐ <EOS>ܡ̇ܕܹܝܢ ܙܵܕܹܩ ܕܠܵܘ ܐܲܝܟ ܫܸܡܥܵܐ ܢܨܘܼܪ ܣܘܼܟܵܠܵܐ<EOS>ܠܕܲܠܓܼܵܘ ܢܸܒܼܨܸܐ ܘܠܵܐ ܢܸܬܿܬܲܩܲܠ ܒܒܲܪ݁ܵܝܵܬܼܵܐ <EOS>ܒܗܵܕܹܐ ܬܸܢܘܲܝ ܐܸܡܲ݁ܪ ܕܐܸܬܼܵܘ ܒܢܲܝ̈ ܙܲܕܿܝܼܩܵܐ<EOS>ܠܡܸܦܪܲܥ ܢܸܕܼܪܵܐ ܕܫܲܦܝܘܼܬܼ ܢܲܦܫܵܐ ܠܗܵܘ̇ ܚܵܙܹ̇ܐ ܟܠ<EOS>ܒܝܼܫܵܐ ܐܸܬܼܵܐ ܕܢܹܐܟܼܘܿܠ ܩܲܪܨܵܐ ܕܐܝܼܘܿܒܼ ܟܹܐܢܵܐ<EOS>ܠܵܘ ܕܲܢܩܲܪܸܒܼ ܕܸܒܼܚܹ̈ܐ ܕܚܘܼܒܵܐ ܐܲܝܟ ܙܲܕܿܝܼܩܹ̈ܐ<EOS>ܠܚܘܼܫܵܒܼ ܢܸܟܼܠܹܗ ܨܒܼܵܐ ܕܲܢܦܲܪܣܸܐ ܒܥܸܠܬܹܗ ܕܐܝܼܘܿܒܼ<EOS>ܟܲܕܼ ܡܲܠܸܦ ܠܲܢ ܕܗܵܢܵܘ̇ ܗܸܪܓܹܿܗ ܕܠܘܼܩܒܲܠ ܟܹܐܢܹ̈ܐ<EOS>ܪܲܒܿܘܼܬܼ ܥܘܼܬܼܪܹܗ ܕܐܝܼܘܿܒܼ ܟܹܐܢܵܐ ܚܙ̣ܵܐ ܣܵܩܘܿܪܵܐ<EOS>ܘܕܲܠܚܹܗ ܚܣܵܡܵܐ ܕܲܠܡܵܢ ܟܲܗܝܼܢ ܘܢܵܨܲ̇ܚ ܒܐܲܪܥܵܐ<EOS>ܫܸܡ ܕܘܼܒܵܪ̈ܵܘܗܝ ܕܬܲܡܝܼܡ ܘܲܬܼܪܝܼܨ ܫܡ݂ܲܥ ܚܲܣܵܡܵܐ<EOS>ܘܙܲܩܬ݂ܲܘܼܗܝ ܩܵܠܹ̈ܐ ܕܟܼܠܢܵܫ ܬܵܢܹ̇ܐ ܥܲܡܠܵܘ̈ܗܝ ܕܐܝܼܘܿܒܼ<EOS>ܒܩܵܠ ܒܵܪܘܿܝܵܐ ܡܸܬܼܢܲܓܲܕܼ ܗ̄ܘ̣ܵܐ ܐܵܟܹ̇ܠܩܲܪܨܵܐ<EOS>ܕܡܲܟܼܪܸܙ ܟܠܫܵܥ ܥܲܠ ܟܹܐܢܘܼܬܹܗ ܘܬܲܡܝܼܡܘܼܬܹܗ<EOS>ܛܸܒܵܐ ܕܥܲܡܠܵܘ̈ܗܝ ܘܲܕܼܙܸܕܼܩܵܬܹ̈ܗ ܦܪ݂ܲܚ ܒܲܒܼܪܝܼܬܼܵܐ<EOS>ܘܒܲܕܼܡܘܼܬܼ ܓܹܐܪܹ̈ܐ ܒܠܲܥ̣ ܒܲܚܣܵܐ ܒܫܲܦܝܼܪ̈ܵܬܹܗ<EOS>ܛܢܵܢܵܐ ܕܪܘܼܓܼܙܵܐ ܫܵܓܲܪ ܗ̄ܘ̣ܵܐ ܠܹܗ ܠܗܵܘ̇ ܚܲܣܵܡܵܐ<EOS>ܕܡ̇ܢܲܐ ܗ̄ܝܼ ܗܵܕܹܐ ܕܥܲܡ ܩܸܢܝܵܢܹ̈ܐ ܐܵܦ ܕܘܼܒܵܪܹ̈ܐ<EOS>ܒܢܘܼܪܵܐ ܕܚܸܡܬܼܵܐ ܡܸܬܼܓܵܘܙܲܠ ܗ̄ܘ̣ܵܐ ܐܸܟܹ̇ܠ ܩܲܪܨܵܐ<EOS>ܕܒܲܐܝܠܹܝܢ ܦܘܼܪ̈ܣܹܐ ܢܲܝܬܸܿܐ ܠܓܸܠܝܵܐ ܢܼܟܼܠܹܗ ܟܲܣܝܵܐ<EOS>ܗܘ̤ ܥܲܡ ܢܲܦܫܹܗ ܐܸܣ݂ܲܪ ܐ̄ܪܵܙܵܐ ܘܪܲܟܸܿܒܼ ܬܸܢܘܲܝ<EOS>ܕܡܹܐܟܲܠܩܲܪܨܵܐ ܡܨܸܐ ܕܢܨܲܚܸܐ ܥܲܡܠܵܘ̈ܗܝ ܕܐܝܼܘܿܒܼ<EOS>ܒܗܵܕܹܐ ܬܸܢܘܲܝ ܐܸܡ݂ܲܪ ܕܐܸܬܼܵܐ ܩܕܼܵܡ ܐܲܠܵܗܵܐ<EOS>ܕܢܹܐܟܼܘܿܠ ܩܲܪ̈ܨܵܘܗܝ ܕܟܹܐܢܵܐ ܐܝܼܘܿܒܼ ܕܠܵܘ ܙܲܕܿܝܼܩܵܐ ܗ̄ܘ̣<EOS>ܗܘ̤ ܥܲܡ ܢܲܦܫܹܗ ܠܵܘ ܥܲܡ ܟܲܣܝܵܐ ܡܲܠܸܠ ܘܐܸܡ݂ܲܪ<EOS>ܕܚܸܕܼܪܹܬܼ ܒܐܲܪܥܵܐ ܘܦܸܪܣܹ̇ܬܼ ܢܸܫܒܲܝ̈ ܠܲܡܨܵܕ ܐ̄ܢܵܫܵܐ<EOS>ܐܝܼܘܿܒܼ ܒܲܠܚܘܿܕܼ ܦܲܣܸܩ ܢܸܫܒܲܝ̈ ܘܬܲܒܲܪ ܦܲܚܲܝܝ̈<EOS>ܘܠܵܐ ܐܸܬܼܥܲܪܩܲܠ ܒܲܡܨܸܝ̈ܕܼܵܬܼܵܐ ܘܩܸܛܪ̈ܲܝ ܥܵܘ̣ܠܵܐ<EOS>ܟܲܗܝܼܢ ܒܐܲܪܥܵܐ ܘܲܚܠܝܼܡ ܓܘܼܫܡܹܗ ܘܚܝܼܨ ܪܸܥܝܵܢܹܗ<EOS>ܘܢܵܨ̇ܲܚ ܛܸܒܵܐ ܕܫܲܦܝܼܪ݁ܵܬܹܗ ܒܐܲܪܒܲܥ ܦܸܢ̈ܝܵܢ<EOS>ܕܐܸܩܪܘܿܒܼ ܘܐܸܒܼܩܹܝܘܗܝ ܠܵܐ ܡܲܦܸܣ ܠܝܼ ܪܸܡܙܹܗ ܕܡ̇ܪܹܗ<EOS>ܕܐܲܝܟ ܐܲܬܼܠܹܝܛܵܐ ܠܒܼܝܼܫ ܘܲܡܙܲܝܲܢ ܒܝܹܚܠ ܥܘܼܕܼܪܵܢܹܗ<EOS>ܚܹܝܠ ܒܵܪܘܿܝܵܐ ܟܠ̣ܵܢܝ ܡ̣ܢ ܨܹܐܕܼܵܘܗܝ ܕܐܲܩܪܸܒܼ ܥܲܡܹܗ<EOS>ܘܐܸܠܘܼܠܵܐ ܗܘ̤ ܟܒܲܪ ܐܲܝܟ ܟܠܢܵܫ ܚܵܣܹ̇ܝܢ ܗ̄ܘܹ̇ܝܬܼ ܠܹܗ<EOS>ܡܲܢ ܕܹܝܢ ܝܲܗ̣̄ܒܼ ܠܝܼ ܐܲܬܼܪܵܐ ܕܐܸܡܚܹܝܘܗܝ ܒܝܲܕܼ ܩܸܢܝܵܢܵܘ̈ܗܝ<EOS>ܘܢܹܐܠܲܦ ܟܠܢܵܫ ܕܡ̣ܢ ܡ̇ܝܘܿܬܹ̈ܐ ܗ̄ܘ̣ ܠܒܼܝܼܫܲܝ̈ ܚܲܫܹ̈ܐ<EOS>ܒܟܲܗܝܼܢܘܼܬܹܗ ܚܠܝܼܡ ܪܸܥܝܵܢܹܗ ܥܲܡ ܗܲܕܵܡ̇ܘ̈ܗܝ<EOS>ܘܐܸܠܘܼ ܐܸܬܿܬܿܥܝܼܩ ܩܸܢܝܵܢܵܘ̈ܗܝ ܡܸܬܼܪܲܦܸܐ ܗ̄ܘ̣ܵܐ<EOS>ܠܵܐ ܡܲܟܸܿܟܼܬܹܗ ܡܸܣܟܹܿܢܘܼܬܼܵܐ ܘܚܲܣܝܼܪܘܼܬܼܵܐ<EOS>ܘܡܸܛܠ ܗܵܕܹܐ ܠܵܐ ܡܸܬܿܬܲܩܲܠ ܒܪܘܼܛܵܢ ܡܸܠܵܘ̈ܗܝ<EOS>ܠܵܐ ܚ̣ܛܲܦ ܡܸܢܹܗ ܡ̇ܘܬܵܐ ܝܲܥܢܵܐ ܓܸܙܪܵܐ ܕܐ̄ܢܵܫܵܐ<EOS>ܘܐܸܠܘ̣ ܬܲܒܿܪܹܗ ܐܸܒܼܠܵܐ ܕܝܲܠܕܵܘ̈ܗܝ ܒ̣ܛܸ݂ܢ ܨܘܿܚ̈ܝܵܬܼܵܐ<EOS>ܒܟܲܗܝܼܢܘܼܬܼܵܐ ܡܩܲܛܪܸܓܼ ܗ̄ܘ̣ܵܐ ܠܹܗ ܒܝܼܫܵܐ ܠܐܝܼܘܿܒܼ<EOS>ܕܥܘܼܬܼܪܹܗ ܓܕ݂ܲܠ ܠܹܗ ܟܠܝܼܠ ܢܸܨܚܵܢܹ̈ܐ ܘܠܵܘ ܨܼܒܼܝܵܢܹܗ<EOS>ܠܢܸܟܼܠܹ̈ܐ ܕܪܲܟܸܿܒܼ ܥܲܠ ܙܲܕܿܝܼܩܵܐ ܓܠ̣ܵܐ ܒܵܪܘܿܝܵܐ<EOS>ܒܝܲܕܼ ܗܵܝ̇ ܕܐܲܟܼܬܸܿܒܼ ܕܲܡܫܲܐܸܠ ܠܹܗ ܐܲܝܟ ܠܵܐ ܝܵ̇ܕܲܥ<EOS>ܠܵܘ ܒܵܪܘܿܝܵܐ ܫܲܐܸܠ ܠܒܼܝܼܫܵܐ ܕܢܹܐܠܲܦ ܐܘܼܪܚܹܗ<EOS>ܘܠܵܐ ܡ̇ܪܘܿܕܼܵܐ ܚܙ̣ܵܐ ܐܵܘ ܡܲܠܸܠ ܥܲܡ ܝܵ̇ܕܲܥ ܟܠ<EOS>ܒܗܵܠܹܝܢ ܩܵܠܹ̈ܐ ܡܥܵܕܼ ܒܵܪܘܿܝܵܐ ܠܡܸܬܼܚܲܫܵܚܘܼ<EOS>ܘܲܠܬܼܘܼܩܵܢܵܘ̈ܗܝ ܡܫܲܐܸܠ ܟܠܫܵܥ ܐܲܝܟ ܠܵܐ ܝܵ̇ܕܲܥ<EOS>ܫܲܐܸܠ ܠܐܵܕܷܼܵܡ ܕܐܲܝܵܟܵܐ ܐ̄ܢܬܿ ܐܵܕܸܵܡ ܟܲܕܼ ܚܵܙܹ̇ܐ ܠܹܗ<EOS>ܘܫܲܐܸܠ ܠܩܵܐܹܝܢ ܕܐܲܝܟܵܘ ܐܲܚܘܼܟ ܘܝ̇ܵܕܲܥ ܕܐܲܝܟܵܘ<EOS>ܐܲܫܡܲܥ ܩܵܠܵܐ ܒܪܘܼܓܼܙܵܐ ܕܵܣܕܼܘܿܡ ܕܐܸܚܘܿܬܼ ܐܸܚܙܸܐ<EOS>ܕܐܸܢ ܐܲܝܟ ܛܸܒܵܐ ܕܐܸܬܼܵܐ ܨܹܐܕܲܝ ܥܒ݂ܲܕܼܘ ܐܵܘ ܫܲܡܠܝܼܘ<EOS>ܗܵܪܟܵܐ ܠܒܼܝܼܫܵܐ ܕܡ̣ܢ ܐܲܝܡܸܟܸܵܐ ܫܲܐܸܠ ܕܐܸܬܿܝܬܿ<EOS>ܟܲܕܼ ܡܲܠܸܦ ܠܲܢ ܕܒܲܐܪܥܵܐ ܚܵ̇ܕܲܪ ܘܡܲܛܥܸܐ ܠܐ̄ܢܵܫܵܐ<EOS>ܒܝܲܕܼ ܫܘܼܐܸܠܲܐ ܨܒܼܵܐ ܕܲܢܒܲܕܸܿܩ ܢܸܟܼܠܹܗ ܕܒܼܝܼܫܵܐ<EOS>ܕܡܹܐܟܲܠ ܩܲܪܨܵܐ ܡܪܲܟܸܿܒܼ ܟܠܫܵܥ ܥܲܠ ܙܲܕܿܝܼܩܹ̈ܐ<EOS>ܗܵܐ ܣܵܡ̣ܬܿ ܠܸܒܵܟ ܥܲܠ ܥܲܒܼܕܿܝ ܐܝܼܘܿܒܼ ܓܠ̣ܵܝܗܝ ܚܘܼܫܵܒܹܗ<EOS>ܕܠܲܝܬܿ ܐܲܟܼܘܵܬܹܗ ܕܬܲܡܝܼܡ ܘܲܬܼܪܝܼܨ ܘܲܡܝܲܩܲܪ ܠܝܼ<EOS>ܦܲܢܝܼ ܒܝܼܫܵܐ ܠܘܵܬܼ ܒܵܪܘܿܝܵܐ ܠܵܘ ܒܲܪ̄ܬܼ ܩܵܠܵܐ<EOS>ܚܘܼܫܵܒܼ ܢܸܟܼܠܹܗ ܨܒܼܵܐ ܕܢܼܟܼܬܸܿܒܼ ܠܲܢ ܒܝܲܕܼ ܦܘܼܢܵܝܹܗ<EOS>ܐܲܢ̄ܬܿ ܠܲܡ ܐܲܓܸܿܢܬܿ ܐܝܼܕܼܵܐ ܕܪ̈ܲܚܡܹܐ ܥܲܠ ܩܸܢܝܵܢܵܘ̈ܗܝ<EOS>ܘܲܒܼܥܘܼܕܼܪܵܢܵܟ ܩܢܸܐ ܚܘܼܠܡܵܢܵܐ ܘܟܲܗܝܼܢ ܒܐܲܪܥܵܐ<EOS>ܒܚܲܝܠܵܟ ܢܵܨܲܚ ܫܡܹܗ ܒܲܒܼܪܝܼܬܼܵܐ ܐܲܝܟ ܬܲܡܝܼܡܵܐ<EOS>ܣܲܒܼ ܥܘܼܕܼܪܵܢܵܟ ܘܗܵܐ ܡܸܬܼܓܲܢܸܐ ܡ̣ܢ ܟܠ ܒܲܪܢܵܫ<EOS>ܒܚܲܝܠܵܟ ܢܵܨ̇ܚ ܫܡܹܗ ܒܲܒܼܪܝܼܬܼܵܐ ܐܲܝܟ ܬܲܡܝܼܡܵܐ<EOS>ܣܲܒܼ ܥܘܼܕܼܪܵܢܵܟ ܘܗܵܐ ܡܸܬܼܓܲܢܸܐ ܡ̣ܢ ܟܠ ܒܲܪܢܵܫ<EOS>ܢܲܚܬܵܐ ܕܪ̈ܲܚܡܹܐ ܦܪܝܼܣ ܥܲܠ ܐܝܼܘܿܒܼ ܐܲܝܟ ܬܲܟܼܣܝܼܬܼܵܐ<EOS>ܬܠܝܼ ܝܲܡܝܼܢܵܟ ܘܗܵܐ ܡܸܬܼܓܼܠܝܵܐ ܣܲܢܝܘܼܬܼ ܢܲܦܫܹܗ<EOS>ܕܲܗܒܼܵܐ ܕܡܸܠܬܼܵܟ ܩܪܝܼܡ ܥܲܠ ܙܹܐܦܵܐ ܕܣܲܢܝܘܼܬܼ ܢܲܦܫܹܗ<EOS>ܘܒܹܗ ܡܸܬܼܩܲܒܲܠ ܢܚܵܫܹܗ ܟܲܣܝܵܐ ܒܲܓܼܡܘܼܬܼ ܕܲܗܒܼܵܐ<EOS>ܗܲܒܼܠܝܼ ܕܐܸܒܼܩܹܝܘܗܝ ܒܚܘܼܣܪܵܢ ܢܸܟܼܣܵܘ̈ܗܝ ܐܲܝܟ ܕܲܒܼܟܼܘܼܪܵܐ<EOS>ܘܐܸܓܼܠܹܝܘܗܝ ܠܙܹܐܦܵܐ ܕܪܲܦܝܘܼܬܼ ܢܲܦܫܹܗ ܕܠܵܘ ܫܲܪܝܼܪܵܐ ܗ̄ܘ̣<EOS>ܒܟܼܗܝܼܢܘܼܬܹܗ ܚܠܝܼܡ ܪܸܥܝܵܢܹܗ ܘܠܵܐ ܡܸܬܼܪܲܦܸܐ<EOS>ܒܪܲܒܿܘܼܬܼ ܢܸܟܼܣܵܘ̈ܗܝ ܪܵܡ̇ܐ ܪܘܼܚܹܗ ܐܲܝܟ ܫܲܪܝܼܪܵܐ<EOS>ܡ̣ܢ ܡ̇ܝܘܿܬܹ̈ܐ ܗ̄ܘ̣ ܠܒܼܝܼܫܲܝ̈ ܚܲܫܹ̈ܐ ܓܒܼܝܼܠ ܡ̣ܢ ܥܲܦܪܵܐ<EOS>ܘܐܸܢ ܥܵܒܼܲ݁ܪ ܒܹܗ ܢܲܗܪܵܐ ܕܨܸܢ̈ܥܵܬܼܝ ܡܼܬܿܬܿܪܸܐ ܡܸܕܼܪܹܗ<EOS>ܦܬܲܚ ܠܝܼ ܬܲܪܥܵܐ ܕܐܸܥܘܿܠ ܨܹܐܕܼܵܘܗܝ ܒܝܲܕܼ ܩܲܛܝܼܢܘܼܬܼܝ<EOS>ܘܡܲܬܼܘܲܗ ܐ̄ܢܵܐ ܠܹܗ ܒܛܸܒܹ̈ܐ ܒܝܼܫܹ̈ܐ ܘܙܵܐܲܥ ܠܸܒܸܿܗ<EOS>ܠܲܝܬܿ ܡ̇ܝܘܿܬܼܵܐ ܕܠܵܐ ܟܵܪܝܵܐ ܠܹܗ ܒܐܲܒܼܕܵܢ ܢܸܟܼܣܵܘ̈ܗܝ<EOS>ܘܠܲܝܬܿ ܚܵܫ̇ܘܿܫܵܐ ܕܠܵܐ ܡܸܬܼܪܲܦܸܐ ܒܛܸܒܵܐ ܒܝܼܫܵܐ<EOS>ܗܵܠܹܝܢ ܗܘ̤ ܒܹܗ ܡܸܬܼܚܲܫܲܒܼ ܗ̄ܘ̣ܵܐ ܐܵܟܹ̇ܿܠ ܩܲܪܨܵܐ<EOS>ܘܠܵܘ ܥܲܡ ܡ̇ܪܹܗ ܥܢܸܐ ܗ̄ܘ̣ܵܐ ܡܡܲܠܲܠ ܗܵܘ̇ ܡܲܪܵܚܵܐ<EOS>ܚܲܝܠܵܐ ܕܡܸܠܹ̈ܐ ܪܫܝܼܡ ܒܲܟܼܬܵܒܹ̈ܐ ܐܲܝܟ ܗܵܘ̇ ܕܲܗ̤ܘܲܝ̈<EOS>ܠܵܐ ܕܹܝܢ ܡܲܠܸܠ ܟܲܣܝܵܐ ܡܸܡܬܼܘܿܡ ܥܲܡ ܡ̇ܪܘܿܕܼܵܐ<EOS>ܒܪܸܡܙܵܐ ܝܲܗ̣̄ܒܼ ܠܹܗ ܐܲܬܼܪܵܐ ܠܒܼܝܼܫܵܐ ܒܙܵܘܥܹ̈ܐ ܟܣܲܝܵܐ<EOS>ܐܲܝܟ ܡ̇ܐ ܕܣܵܥܲ݁ܪ ܨܹܝܕܼ ܪ̈ܘܼܚܵܢܹܐ ܟܲܕܼ ܡܸܫܬܲܠܚܝܼܢ<EOS>ܓܠ̣ܵܐ ܠܹܗ ܪܸܡܙܵܐ ܠܵܐܟܹ̇ܠ ܩܲܪܨܵܐ ܩܲܛܝܼܢܵܐܝܼܬܼ<EOS>ܕܗܵܐ ܡܲܫܠܲܡ ܠܵܟ ܟܠܡܵܐ ܕܲܩܢܸܐ ܐܝܼܘܿܒܼ ܒܐܲܪܥܵܐ<EOS>ܚܙ̣ܵܐ ܡ̇ܪܘܿܕܼܵܐܬ ܕܐܲܗܡܝܼ ܛܵܒܼܵܐ ܡ̣ܢ ܒܲܪ ܒܲܝܬܹܿܗ<EOS>ܘܟܲܢܸܫ ܚܲܝܠܵܘ̈ܗܝ ܐܲܝܟ ܕܠܲܩܪܵܒܼܵܐ ܠܘܼܩܒܲܠ ܐܝܼܘܿܒܼ<EOS>ܒܝܲܕܼ ܩܸܢܝܵܢܵܘ̈ܗܝ ܣܒ݂ܲܪ ܡܲܪܵܚܵܐ ܕܡܲܪܗܸܒܼ ܗ̄ܘ̣ܵܐ ܠܹܗ<EOS>ܘܒܲܐܒܼܕܵܢ ܢܸܟܼܣܵܘ̈ܗܝ ܒܥ̣ܵܐ ܕܲܢܪܲܦܸܐ ܠܒܸܢܝܵܢ ܢܲܦܫܹܗ<EOS>ܠܵܐ ܝܵ̇ܕܲܥ ܗ̄ܘ̣ܵܐ ܕܠܝܼܚ ܒܲܚܣܵܡܵܐ ܕܠܘܼܩܒܲܠ ܟܹܐܢܹ̈ܐ<EOS>ܕܠܵܐ ܕܵܠܲܚ̇ ܠܵܗ̇ ܠܫܲܦܝܘܼܬܼ ܢܲܦܫܹܗ ܩܵܠ ܚܘܼܣܪܵܢܵܐ<EOS>ܐܲܝܟ ܚܵܫܘܿܫܵܐ ܚܵܐܲ݁ܪ ܗ̄ܘ̣ܵܐ ܒܹܗ ܪܦܸܐ ܪܥܝܵܢܵܐ<EOS>ܘܠܵܐ ܝܵ̇ܕܲܥ ܗ̄ܘ̣ܵܐ ܕܚܵܣܹ̇ܢ ܚܲܫܵܘ̈ܗܝ ܒܝܲܕܼ ܕܘܼܡܣܵܢܹܗ<EOS>ܠܵܘ ܟܲܣ̈ܝܵܬܼܵܐ ܕܒܸܠܵܐ ܒܵܕܹܩ ܐܲܝܟ ܒܵܪܘܿܝܵܐ<EOS>ܘܠܵܐ ܚܘܼܫܵܒܼܵܐ ܕܢܲܦܫܵܐ ܒܵܨܹ̇ܐ ܐܲܝܟ ܝܵ̇ܕܲܥ ܟܠ<EOS>ܘܐܸܠܘܼ ܡܦܵܣ ܗ̄ܘ̣ܵܐ ܩܕܼܵܡ ܬܲܟܼܬܿܘܼܫܵܐ ܕܡܲܚܵܒܼ ܚܵܐܹ̇ܒܼ<EOS>ܠܵܐ ܢܵܚܹ̇ܬܼ ܗ̄ܘ̣ܵܐ ܠܪܲܪܵܐ ܩܲܫܝܵܐ ܕܥܲܡ ܙܲܕܲܝܼܩܵܐ<EOS>ܒܠܵܐ ܝܼܕܲܥܬܼܵܐ ܙܲܝܹܢ ܢܲܦܫܹܗ ܘܥܲܠ̣ ܠܲܩܪܵܒܼܵܐ<EOS>ܘܫܲܪܝܼ ܕܢܸܫܕܸܿܐ ܓܹܐܪܵܐ ܕܚܸܡܬܹܗ ܒܩܸܢܝܵܢ ܟܹܐܢܵܐ<EOS>ܗܘ̤ܵܐ ܠܲܡ ܝܵܘܡ̇ܐ ܕܲܟܼܢܝܼܫܝܼܢ ܒܹܗ ܝܲܠܕܵܘ̈ܗܝ ܕܐܝܼܘܿܒܼ<EOS>ܘܡܲܠܲܐܟ ܒܝܼܫܵܐ ܐܲܝܬܿܝܼ ܣܒܲܪܬܼܵܐ ܕܓܼܝܣܵܐ ܕܲܢܦܲܠ̣<EOS>ܐ̄ܬܼܵܐ ܐܝܼܙܓܲܕܵܐ ܠܘܵܬܼ ܙܲܕܼܝܼܩܵܐ ܘܲܪܗܝܼܒܼ ܩܵܠܵܐ<EOS>ܕܢܲܬܼܘܲܗ ܡܸܢܫܹܠܝ ܠܠܸܒܵܐ ܬܩܢܵܐ ܒܛܸܒܵܐ ܪܗܝܼܒܼܵܐ<EOS>ܢܦ݂ܲܠܪ ܠܲܡ ܓܲܝܣܵܐ ܘܲܕܒܲܪ ܬܵܘܪܹ̈ܐ ܥܲܡ ܐܲܬܵܢܹ̈ܐ<EOS>ܘܡܝܼܬܼܘ ܐܲܟܵܪܹ̈ܐ ܘܪ̈ܵܥܵܘܵܬܼܵܐ ܒܪܘܓܼܙܵܐ ܩܲܫܝܵܐ<EOS>ܪܲܟܸܿܒܼ ܒܝܼܫܵܐ ܥܸܠܬܼܵܐ ܕܢܲܛܥܸܐ ܒܲܫܡܵܐ ܕܓܼܝܼܣܵܐ<EOS>ܘܚܵܘܝܼ ܫܹܐܕܵܐ ܐܲܝܟ ܫܲܒܵܝܹ̈ܐ ܕܢܦ݂ܲܠܘ ܘܲܕܼܒܲܪܘ<EOS>ܐ̄ܢܵܐ ܠܲܡ ܒܲܠܚܘܿܕܼ ܦܸܠ̇ܛܹܬܼ ܡܸܢܹܗ ܕܓܼܝܣܵܐ ܕܲܢܦܲܠ<EOS>ܘܐܸܬܹܿܝܬܼ ܕܐܸܬܼܢܸܐ ܡܸܕܹܿܡ ܕܲܓܼܕܲܫ ܕܠܵܐ ܚܵܘܣܵܢܵܐ<EOS>ܘܥܲܕܼ ܩܲܕܼܡ̇ܝܵܐ ܡܲܫܸܠܸܡ ܛܸܒܵܐ ܕܓܼܝܣܵܐ ܕܢܲܦܲܠ<EOS>ܡܲܛܝܼ ܐ̄ܚܪܹܢܵܐ ܘܲܛܥܝܼܢ ܛܸܒܵܐ ܕܥܵܢܹ̈ܐ ܕܐܸܒܼܕܲܬ̤<EOS>ܢܘܼܪܵܐ ܕܪܵܘܡ̇ܐ ܢܸܦܠܲܬ̤ ܡ̣ܢ ܫܹܠܝ ܒܲܕܼܡܘܼܬܼ ܒܲܪܩܵܐ<EOS>ܘܝܸܩܕܲܬ̤ ܥܵܢ̈ܐ ܘܪ̈ܵܥܵܘܵܬܼܵܐ ܒܫܲܠܗܹܒܼܝܼܬܼܵܐ<EOS>ܐ̄ܢܵܐ ܠܲܡ ܒܲܠܚܘܿܕܼ ܦܵܫܹ̇ܬܼ ܬܲܡ̇ܢ ܕܐܲܝܬܸܿܐ ܣܒܲܪܬܼܵܐ<EOS>ܕܠܵܘ ܟܹܐܢܵܐܝܼܬܼ ܣܥܲܪ ܒܵܪܘܿܝܵܐ ܨܹܝܕܼ ܩܸܢܝܵܢܲܝ̈ܟ<EOS>ܚܘܼܒܼܠܹ̈ܐ ܒܝܼܫܹ̈ܐ ܦܲܪ̣ܥܵܟ ܡ̇ܪܵܟ ܚܠܵܦ ܙܸܕܼܩܵܬܼܟ<EOS>ܕܐܲܚܸܬܼ ܢܘܼܪܵܐ ܘܓܼܡܲܪ ܥܵܢܹ̈ܐ ܕܠܵܐ ܚܵܣܵܢܵܐ<EOS>ܐܘܿ ܠܲܢܟܼܝܼܠܵܐ ܕܲܛܡ݂ܲܪ ܦܲܚܹ̈ܐ ܘܟܲܣܝܼ ܐܸܢܘܼܢ<EOS>ܕܠܵܐ ܢܸܬܼܝܲܕܼܥܘܼܢ ܠܐܲܝܢܵܐ ܕܪܵܕܹܐ ܬܲܡܝܼܡܵܐܝܼܬܼ<EOS>ܫܲܓܼܫܹܗ ܠܐܵܐܲܪ ܘܐܵܣܸܦ ܢܘܼܪܵܐ ܘܐܵܘܩܸܕܼ ܥܵܢ̈ܐ<EOS>ܘܩܵܡ̣ ܕܲܢܨܲܚܸܐ ܒܥܵܘ̣ܠܵܐ ܕܲܣܥ݂ܲܪ ܠܡܵܪܹܗ ܕܐܝܼܘܿܒܼ<EOS>ܗܘ̤ ܠܲܡ ܐܲܚܸܡ ܢܘܼܪܵܐ ܕܝܼܠܹܗ ܘܝܸܩܕܲܬ̤ ܥܲܢ̈ܐ<EOS>ܘܠܵ ܐܩܸܨ ܠܵܟ ܕܸܒܼܚܹ̈ܐ ܕܟܲܝܹ̈ܐ ܕܲܡܩܲܪܸܒܼ ܗ̣̄ܘܲܝܬܿ<EOS>ܠܵܫ ܫܠܸܡ ܛܸܒܵܐ ܕܝܲܩܕܵܢ ܥܵܢܹ̈ܐ ܘܪ̈ܵܥܵܘܬܼܵܐ<EOS>ܘܐܸܬܼܵܐ ܐ̄ܚܪܹܢܵܐ ܕܛܲܥܝܼܢ ܛܸܒܵܐ ܕܓܼܡܠܹ̈ܐ ܕܐܸܒܲܕܼܘ<EOS>ܬܠܵܬܼ ܠܲܡ ܓܘܼܕܲܝܼ̈ܢ ܗܘ̤ܵܘ ܟܲܠܕܵܝܹ̈ܐ ܠܲܬܼܠܵܬܼ ܪ̈ܘܼܚܝܼܢ<EOS>ܘܲܕܼܒܲܪܘ ܓܼܡܠܹ̈ܐ ܘܲܩܛܲܠܘ ܐ̄ܢܵܫܵܐ ܘܐܸܠܵܐ ܗ̄ܘ̣ ܦܵܫܹ̇ܬܼ<EOS>ܬܠܵܬܼܵܐ ܓܹܐܪ̈ܝܼܢ ܫܕܼܵܐ ܡ̇ܪܘܿܕܼܵܐ ܒܛܸܒܹܿ̈ܐ ܬܠܵܬܼܵܐ<EOS>ܘܠܵܐ ܒܸܪܨܲܬ̤ ܒܹܗ ܚܕܼܵܐ ܠܘܿܠܝܼܬܼܵܐ ܒܙܲܝܢܹܗ ܕܐܝܼܘܿܒܼ<EOS>ܬܠܵܬܼ ܣܲܒܼܪ݁ܵܬܼܵܐ ܡܥܝܼܩܵܢ̈ܝܵܬܼܵܐ ܐܲܦܸܠ ܒܐܸܕܼܢܵܘ̈ܗܝ<EOS>ܘܠܵܐ ܐܸܬܿܕܲܠܚܲܬ̤ ܫܲܦܝܘܼܬܼ ܢܲܦܫܹܗ ܒܬܸܛܪܹܗ ܕܒܼܝܼܫܵܐ<EOS>ܬܠܵܬܼܵܐ ܥܘܼܩܣܝܼ̈ܢ ܚܲܠܸܦ ܘܲܡ̣ܚܵܝܗܝ ܒܫܸܡܥܹ̈ܐ ܬܠܵܬܼܵܐ<EOS>ܘܠܵܐ ܦܸܧܚܲܬ̤ ܒܹܗ ܡܸܪܲܬܼ ܒܦܲܓܼܪܹܗ ܕܐܝܼܘܿܒܼ<EOS>ܬܠܵܬܼ ܙܲܒܼ̈ܢܵܬܼܵܐܬ ܐܲܥܸܠ ܒܲܚܪܹܗ ܒܟܼܘܼܪ ܒܘܼܚܪܵܢܵܐ<EOS>ܘܚܵܘܝܼ ܫܘܼܦܪܹܗ ܕܲܗܒܼܵܐ ܕܢܲܦܫܹܗ ܕܲܟܼܡܵܐ ܢܲܗܝܼܪ<EOS>ܐܲܫܒܿܝܼ ܬܵܘܪܹ̈ܐ ܘܐܵܘܩܸܕܼ ܥܵܢ̈ܐ ܘܲܕܼܒܲܪ ܓܼܡܠܹ̈ܐ<EOS>ܬܠܵܬܼܵܐ ܢܸܫܒܿܝܼ̈ܢ ܘܦܲܣܸܩ ܐܸܢܘܿܢ ܩܲܠܝܼܠ ܓܸܦܹ̈ܐ<EOS>ܬܠܵܬܼ ܙܲܒܼܢܵܬܼ̈ܐ ܢܚܸܬܼ ܠܐܵܓܼܘܿܢܵܐ ܐܲܬܼܠܹܝܛ ܥܵܘ̣ܠܵܐ<EOS>ܘܒܲܬܼܠܵܬܲܝ̈ܗܹܝܢ ܣܠܸ̣݂ܩ ܟܲܕܼ ܒܲܗܝܼܬܼ ܕܠܵܐ ܙܵܟܼܘܼܬܼܵܐ<EOS>ܗ̤ܘܲܝ̈ ܨܸܢܥܵܬܹ̈ܗ ܒܲܛܝܼ̈ܠܵܬܼܵܐ ܠܘܵܬܼ ܬܲܡܝܼܡܵܐ<EOS>ܘܠܵܐ ܐܸܬܼܥܲܪܩܲܠ ܒܲܡܨܝܼ̈ܕܵܬܼܵܐ ܕܐܘܼܡ̇ܢܘܼܬܹܗ<EOS>ܚܵܒܼ݂ ܒܐܵܓܼܘܿܢܹ̈ܐ ܬܠܵܬܼܵܐ ܕܲܥܒ݂ܲܕܼ ܐܵܟܹ̇ܠܩܲܪܨܵܐ<EOS>ܘܚܲܠܸܦ ܙܲܝܢܵܐ ܘܚܲܕܸܿܬܼ ܕܵܪܵܐ ܕܲܟܼܒܲܪ ܢܸܙܟܸܿܐ<EOS>ܒܢܘܼܪܵܐ ܕܚܸܡܬܹܗ ܡܸܬܼܓܵܘܙܲܠ ܗ̄ܘ̣ܵܐ ܗܵܘ̇ ܚܲܣܵܡܵܐ<EOS>ܕܒܲܐܝܠܹܝܢ ܦܘܼܪ̈ܣܹܐ ܢܙܝܼܥ ܠܐܲܬܼܠܹܝܛܵܐ ܒܝܲܕܼ ܪܘܼܛܵܢܵܐ<EOS>ܛܢܵܢܵܐ ܕܪܘܼܓܼܙܹܗ ܫܵܓܲ̇ܪ ܗ̄ܘ̣ܵܐ ܠܵܗ̇ ܠܡܲܪܝܼܪܘܼܬܹܗ<EOS>ܘܡܸܫܬܲܠܗܲܒܼ ܗ̄ܘ̣ܵܐ ܕܲܢܣܝܼܦ ܢܘܼܪܹܗ ܒܝܲܠܕܵܘ̈ܗܝ ܕܐܝܼܘܿܒܼ<EOS>ܒܫܘܼܠܵܩ ܛܸܒܵܐ ܕܓܼܡܠܹ̈ܐ ܕܐܸܒܲܕܼܘ ܚܲܕܸܿܬܼ ܛܸܒܵܐ<EOS>ܕܡܲܪܝܼܪ ܫܸܡܥܹܗ ܘܗܵܦܹ̇ܟ ܪ̈ܲܚܡܹܐ ܘܕܵܠܲܚ ܢܲܦܫܵܐ<EOS>ܒܢܲܝܝ̈ܟ ܠܲܡ ܫܲܒܼܥܵܐ ܥܲܡ ܐܲܚܘܵܬ̈ܗܘܿܢ ܒܣܵܡܵܐ ܛܲܝܸܒܼܘ<EOS>ܘܲܠܘܵܬܼ ܒܘܼܟܼܪܵܐ ܟܢ݂ܲܫܘ ܒܐܵܘܝܘܼܬܼܵܐ ܐܲܝܟ ܕܲܡܥܵܕܼܝܼܢ<EOS>ܪܘܼܚܵܐ ܩܫܝܼܬܼܵܐ ܢܸܫܒܲܬ̤ ܡܸܢܫܹܠܝ ܕܠܵܐ ܒܲܥܝܵܕܼܵܐ<EOS>ܘܙܵܥ ܫܲܬܼܐܸܣܵܘ̈ܗܝ ܕܒܲܝܬܵܐ ܘܲܢܦ݂ܲܠ ܘܲܛ̣ܡܲܪ ܐܸܢܘܿܢ<EOS>ܢܦܲܠ̣ ܬܲܛܠܝܼܠܵܐ ܘܲܛܡ݂ܲܪ ܐܸܢܘܿܢ ܠܥܸܣܪ̈ܵܬܢܲܝܗܘܿܢ<EOS>ܘܚܲܠܸܛ ܕܸܵܡܗܘܿܢ ܥܲܡ ܟܵܣܲܝ̈ܗܘܿܢ ܒܲܣܡܵܟܲܝ̈ܗܘܿܢ<EOS>ܠܒܹܫ ܡ̇ܪܘܿܕܼܵܐ ܐ̄ܣܟܹܿܝܡ ܚܵܘܣܵܢܵܐ ܕܢܲܛܥܸܐ ܒܐܝܼܘܿܒܼ<EOS>ܘܒܲܕܼܡܘܼܬܼ ܪܵܚ̇ܡܵܐ ܚܵܘܝܼ ܢܲܦܫܹܗ ܒܛܸܒܵܐ ܕܲܒܼܢܵܘ̈ܗܝ<EOS>ܠܵܐ ܠܲܡ ܡܸܡܬܼܘܿܡ ܓܸܕܼܫܲܬ̤ ܗܵܕܹܐ ܠܘܵܬܼ ܙܲܕܿܝܼܩܹ̈ܐ<EOS>ܘܠܵܐ ܦܪ݂ܲܥ ܛܵܒܼܵܐ ܗܵܢ ܦܘܼܪܥܵܢܵܐ ܠܲܕܼܪܵܚܹ̇ܡ ܠܹܗ<EOS>ܠܘܵܬܼܵܟ ܐܝܼܘܿܒܼ ܗ̣ܦܲܟ ܒܵܪܘܿܝܵܐ ܛܲܟܼܣܵܐ ܕܪ̈ܲܚܡܵܘܗܝ<EOS>ܘܠܵܐ ܚܓܲܛ ܪ̈ܲܚܡܹܐ ܒܪܘܼܓܼܙܵܐ ܕܐܲܝܬܿܝܼ ܥܲܠ ܩܸܢܝܵܢܲܝ̈ܟ<EOS>ܠܵܐ ܣܸܦܩܲܬ̤ ܠܹܗ ܕܐܵܘܩܸܕܼ ܥܵܢ̈ܟ ܘܐܲܫܒܿܝܼ ܓܲܡܠܲܝ̈ܟ<EOS>ܘܐܸܫܕܼ ܚܸܡܬܹܗ ܥܲܠ ܝܵܪ̈ܘܿܬܲܝܟ ܘܩܲܛܸܠ ܐܸܢܘܿܢ<EOS>ܠܵܘ ܟܹܐܢܵܐܝܼܬܼ ܣܥ݂ܲܪ ܒܵܪܘܿܝܵܐ ܕܲܛܠ݂ܲܡ ܥܲܡܠܝ̈ܟ<EOS>ܘܢܸܗܘܸܐ ܕܲܐ̄ܚܪܹܝܢ ܣܥ̣ܵܐ ܥܲܠ ܝܲܠܕܲܝ̈ܟ ܡܨܸܐ ܗ̄ܘ̣ܵܐ ܕܢܸܟܼܠܹܝܘܗܝ<EOS>ܐܸܢܗܘ̤ ܕܫܲܪܝܼܪ ܚܘܼܒܹܿܗ ܨܹܐܕܲܝܟ ܥܲܠ ܡ̇ܢ ܐܲܗܡܝܼ<EOS>ܘܐܸܢ ܟܹܐܢܵܐܝܼܬܼ ܦܵܪܲܥ ܥܲܡܠܹ̈ܐ ܠܡܵܢ ܐܲܥܘܸܠ ܒܵܟ<EOS>ܐܘܿ ܠܲܢܟܼܝܼܠܵܐ ܕܠܵܐ ܣܸܦܩܲܬ̤ ܠܹܗ ܚܲܪܒܵܐ ܕܐ̄ܢܵܫܵܐ<EOS>ܘܫܲܪܝܼ ܕܢܹܐܫܘܿܕܼ ܡܸܪܲܬܼ ܪܘܼܓܼܙܹܗ ܥܲܠ ܒܵܪܘܿܝܵܐ<EOS>ܗܘ̤ ܠܲܡ ܐܲܫܸܒܼ ܪܘܼܚܵܐ ܕܪܘܼܓܼܙܵܐ ܘܩܲܛܸܠ ܝܲܠܕܲܝ̈ܟ<EOS>ܘܲܕܼܣܵܥܹ̇ܐ ܠܵܟ ܒܥܹ̇ܐ ܕܲܢܥܝܼܩܵܟ ܒܝܲܕܼ ܝܵܪ̈ܘܿܬܲܝܟ<EOS>ܒܕܲܪܵܐ ܕܲܒܼܢܵܘ̈ܗܝ ܣܒܲܪ݂ ܡ̇ܪܘܿܕܼܵܐ ܕܚܵܣܹ̇ܝܢ ܗ̄ܘ̣ܵܐ ܠܹܗ<EOS>ܕܕܲܡ ܥܵܨܹ̇ܐ ܠܹܗ ܚܘܼܒܹܿܗ ܕܝܲܠܕܵܘ̈ܗܝ ܘܡ̇ܘܠܸܕܼ ܪܸܛܢܵܐ<EOS>ܠܚܲܪܬܼܵܐ ܢܲܛܪܹܗ ܐܵܟܹ̇ܠܩܲܪܨܵܐ ܠܕܵܪܵܐ ܩܲܫܝܵܐ<EOS>ܕܝܵ̇ܕܲܥ ܕܐܲܣܝܼܪ ܚܘܼܒܵܐ ܕܐ̄ܢܵܫܵܐ ܠܘܵܬܼ ܝܲܠܕܲܝ̈ܗܘܿܢ<EOS>ܬܠܵܬܼܵܐ ܩܪ̈ܵܒܹܐ ܥܒ݂ܲܪ ܡ̇ܪܘܿܕܼܵܐ ܥܲܡ ܙܲܕܿܝܼܩܵܐ<EOS>ܘܒܲܪܒܼܝܼܥܵܝܵܐ ܣܲܦܸܩ ܓܹܐܪ̈ܵܘܗܝ ܘܩܵܡ̣ ܟܲܕܼ ܒܲܗܝܼܬܼ<EOS>ܒܗܵܢ ܬܲܟܼܬܿܘܼܫܵܐ ܬܠܸܐ ܗ̄ܘ̣ܵܐ ܣܲܒܼܪܹܗ ܘܲܡܣܲܟܸܿܐ ܗ̄ܘ̣ܵܐ<EOS>ܕܫܸܡ ܨܘܿܚܝܼܬܼܵܐ ܢܸܫܡܲܜܥ ܒܲܠܚܘܿܕܼ ܘܢܸܙܟܹܿܝܘܗܝ ܠܐܝܼܘܿܒܼ<EOS>ܠܵܐ ܓܹܝܪ ܣܸܠܩܲܬ̤ ܪܸܓܲܬܼ ܢܲܦܫܹܗ ܠܘܵܬܼ ܫܘܼܠܵܡܵܐ<EOS>ܘܠܵܐ ܐܲܢܝܼܚܹܗ ܗܵܘ̇ ܬܲܡܝܼܡܵܐ ܒܫܸܡ ܨܘܿܚܝܼܬܼܵܐ<EOS>ܐܘܿ ܐܲܬܼܠܹܝܛܵܐ ܕܙܲܕܿܝܼܩܘܼܬܼܵܐ ܕܲܟܼܡܵܐ ܚܲܡܣܸܢ<EOS>ܘܠܵܐ ܐܸܬܼܪܲܦܝܼ ܒܝܲܕܼ ܨܸܢ̈ܥܵܬܹܗ ܕܲܒܼܠܕܲܪܵܐ<EOS>ܐܘܿ ܡ̇ܝܘܿܬܼܵܐ ܠܒܼܝܼܫ ܗܲܕܵܡܹ̈ܐ ܕܲܙܟܼܵܐ ܠܚܲܫܹ̈ܐ<EOS>ܐܘܿ ܒܸܣܪܵܐ ܕܐܸܚܲܪ ܕܵܪܵܐ ܥܲܡ ܪܘܼܚܵܢܵܐ<EOS>ܐܘܿ ܒܲܪ ܐܵܕܼܵܡ ܥܲܦܪܵܐ ܕܐܲܪܥܵܐ ܕܲܛܥ̣ܵܐ ܟܝܵܢܹܗ<EOS>ܘܠܵܐ ܦܲܟܿܗܬܹܗ ܪܸܚܡܲܬܼ ܝܲܠܕܸܵܘ̈ܗܝ ܠܚܘܼܒܵܐ ܕܡ̇ܪܹܗ<EOS>ܐܘܿ ܪܸܥܝܵܢܵܐ ܟܕܼܝܼܢ ܥܲܡ ܚܲܫܹ̈ܐ ܕܡ̇ܝܘܿܬܼܘܼܬܼܵܐ<EOS>ܕܠܵܐ ܐܸܬܼܪܲܦܝܼ ܒܚܲܫܵܐ ܕܲܒܼܢܵܘ̈ܗܝ ܠܘܵܬܼ ܪܘܼܛܵܢܵܐ<EOS>ܐܘܿ ܐܵܕܼܵܡܘܿܣ ܕܦܲܠܚܹ݂ܗ ܒܝܼܫܵܐ ܩܫܲܝ̈ܵܐ<EOS>ܘܠܵܐ ܐܸܬܼܪܲܟܲܟ ܒܲܫܡܘܼ̈ܥܵܬܼܵܐ ܡܥܝܼܢ̈ܝܝܵܬܼܵܐ<EOS>ܠܵܘ ܠܲܟܼܝܵܢܹܗ ܛܥ̣ܵܐ ܡ̇ܝܘܿܬܼܵܐ ܒܚܲܫܹ̈ܐ ܕܲܣܒܹܲܠ<EOS>ܘܠܵܘ ܐܲܝܟ ܣܵܢܹ̇ܐ ܚܘܼܒܵܐ ܕܲܒܼܢܵܘ̈ܗܝ ܠܵܐ ܪܲܛܸܢ ܗ̄ܘ̣ܵܐ<EOS>ܚܵܐܹ̇ܫ ܗ̄ܘ̣ܵܐ ܓܹܝܪ ܒܚܲܫܹ̈ܐ ܕܲܒܼܢܵܘ̈ܗܝ ܘܲܕܼܩܸܢܝܵܢܵܘ̈ܗܝ<EOS>ܘܡܲܬܼܒܲܝܲܐ ܗ̄ܘ̣ܵܐ ܒܪܸܚܡܲܬܼ ܡ̇ܪܹܗ ܘܠܵܐ ܡܸܬܼܪܲܦܸܐ<EOS>ܚܘܼܒܵܐ ܒܚܘܼܒܵܐ ܦܲܚܼܡ ܐܝܼܘܿܒܼ ܐܲܝܟ ܦܵܪܘܿܫܵܐ<EOS>ܘܲܥܠ݂ܲܒܼ ܚܘܼܒܵܐ ܕܪܸܚܡܲܬܼ ܡ̇ܪܹܗ ܠܚܘܼܒܵܐ ܕܲܒܼܢܵܘ̈ܗܝ<EOS>ܐܲܟܼܪܝܼ ܣܲܓܿܝܼ ܥܲܠ ܩܸܢܝܵܢܵܘ̈ܗܝ ܘܠܵܐ ܪܲܛܸܢ ܗ̄ܘ̣ܵܐ<EOS>ܚܲܫ̣ ܥܲܠ ܝܲܠܕܼܵܘ̈ܗܝ ܘܒܲܝܲܐ ܚܲܫܹܗ ܒܪܸܚܡܲܬܼ ܡ̇ܪܹܗ<EOS>ܨܪܵܐ ܠܲܦܪܝܼܣܵܐ ܬܲܟܼܣܝܼܬܼ ܦܲܓܼܪܹܗ ܘܣܲܦܲܪ ܣܲܥܪܹܗ<EOS>ܘܠܵܐ ܨܪܵܐ ܠܸܒܹܿܗ ܒܝܲܕܼ ܦܘܼܠܵܓܼܵܐ ܕܥܲܠ ܒܵܪܘܿܝܹܗ<EOS>ܥܲܪܛܸܠ ܢܸܦܩܹ̇ܬܼ ܟܲܕܼ ܐܸܬܼܝܲܠܕܹܿܬܼ ܐܸܡ̣ܲܪ ܟܹܐܢܵܐ<EOS>ܘܥܲܪܛܸܠ ܐܸܗܦܘܿܟ ܕܠܵܐ ܬܲܟܼܣܝܼܬܼܵܐ ܐܲܝܟ ܡ̇ܐ ܐܸܬܹܿܝܬܼ<EOS>ܐܲܠܵܗܝ ܝܲܗ̣̄ܒܼ ܠܝܼ ܘܲܗ̣ܦܲܟ ܫܲܩ̣ܠܹܗ ܫܲܠܝܼܛ ܪܸܡܙܹܗ<EOS>ܫܡܹܗ ܢܸܬܼܒܲܪܲܟ ܡ̣ܢ ܩܸܢܝܵܢܵܘ̈ܗܝ ܥܲܠ ܟܠ ܕܲܒܼܪ̣ܵܐ<EOS>ܦܪܲܥ ܬܲܡܝܼܡܵܐ ܩܵܠ ܬܵܘܕܲܝܼܬܼܵܐ ܚܠܵܦ ܝܵܪ̈ܘܿܬܼܵܘܗܝ<EOS>ܘܚܲܬܸܿܡ ܡ̇ܪܹܗ ܥܲܠ ܚܘܼܡܣܵܢܹܗ ܕܠܵܐ ܚ̣ܟܵܐ ܘܪܲܛܸܢ<EOS>ܫܠܸܡ̣ ܬܲܟܼܬܿܘܼܫܵܐ ܕܡ̇ܘܬܵܐ ܕܲܒܼܢܵܘ̈ܗܝ ܘܲܕܼܩܸܢܝܵܢܵܘ̈ܗܝ<EOS>ܘܫܲܪܝܼ ܡܚܲܕܸܿܬܼ ܙܲܝܢܵܐ ܐ̄ܚܪܹܢܵܐ ܠܐܲܒܼܕܵܢ ܦܲܓܼܪܵܐ<EOS>ܒܢܘܼܪܵܐ ܕܪܘܼܓܼܙܹܗ ܡܸܫܬܲܢܲܩ ܗ̄ܘ̣ܵܐ ܠܘܼܩܒܲܠ ܐܝܼܘܿܒܼ<EOS>ܕܐܲܝܢܵܐ ܦܲܚܵܐ ܢܥܲܡܸܩ ܢܸܛܡܘܿܪ ܠܩܲܠܝܼܠܘܼܬܹܗ<EOS>ܐܸܒܼܠܵܐ ܗ̄ܘ̣ ܪܲܒܵܐ ܐܸܢ ܙܵܟܹ̇ܐ ܠܝܼ ܥܲܦܪܹܗ ܕܐܵܕܼܵܐ<EOS>ܘܡܲܗܸܠ ܓܵܚܹ̇ܟ ܒܲܪ ܕܚܝܼܚܵܐ ܥܲܠ ܪܘܼܚܵܢܵܐ<EOS>ܫܒܹ̇ܝܬܼ ܩܸܢܝܵܢܵܘ̈ܗܝ ܘܠܲܒܸܿܒܼ ܢܲܦܫܹܗ ܒܬܼܘܼܟܼܠܵܢ ܡ̇ܪܹܗ<EOS>ܩܸܛ̇ܠܹܬܼ ܠܲܒܼܢܵܘ̈ܗܝ ܘܒܲܪܸܟ ܠܲܫܡܹܗ ܕܗܘ̤ ܝܲܗ̣̄ܒܼ ܘܲܢܣ݂ܲܒܼ<EOS>ܝܸܕܼܥܹ̇ܬܼ ܡܸܟܹܿܝܠ ܕܠܵܐ ܡܸܬܼܪܲܦܸܐ ܒܒܲܪ̈ܵܝܵܬܼܵܐ<EOS>ܘܠܵܐ ܡܸܚܸܫ ܠܹܗ ܟܹܐܒܵܐ ܕܝܲܠ̈ܕܵܘܗܝ ܐܲܝܟ ܕܲܩܢܘܿܡܹܗ<EOS>ܠܗܲܝܟܲܠ ܦܲܓܼܪܹܗ ܙܵܕܹܩ ܡܸܟܹܿܝܠ ܕܐܸܩܪܘܿܒܼ ܘܐܸܣܬܿܘܿܪ<EOS>ܕܐܸܢ ܠܵܐܚܵܐܹ̇ܫ ܒܝܲܕܼ ܗܲܕܵܡ̇ܘ̈ܗܝ ܠܵܐ ܡܸܬܼܪܦܸܐ<EOS>ܗܵܠܹܝܢ ܗܘ̤ ܒܹܗ ܡܸܬܼܚܲܫܲܕܼ ܗ̄ܘ̣ܵܐ ܥܵܘ̇ܠܵܐܝܼܬܼ<EOS>ܕܢܲܝܬܸܿܐ ܠܓܸܠܝܵܐ ܪܸܓܼܬܼ ܢܸܟܼܠܹܗ ܡܸܬܼܝܲܐܲܒܼ ܗ̄ܘ̣ܵܐ<EOS>ܓܠ̣ܵܝܗܝ ܒܵܪܘܿܝܵܐ ܠܢܸܟܼܠܹܗ ܟܲܣܝܵܐ ܒܝܲܕܼ ܗܵܝ̇ ܕܐܲܟܼܬܸܿܒܼ<EOS>ܕܐܸܬܼܵܐ ܐܵܦ ܗܘ̤ ܥܲܡ ܙܲܕܿܝܼܩܹ̈ܐ ܩܕܼܵܡ ܐܲܠܵܗܵܐ<EOS>ܠܚܘܼܫܵܒܼ ܢܸܟܼܠܹܗ ܦܪܣܝܼ ܪܸܡܙܵܐ ܒܝܲܕܼ ܫܘܼܐܵܠܵܐ<EOS>ܘܗܘ̤ ܠܹܗ ܐܲܟܸܿܣ ܒܝܲܕܼ ܗܵܝ̇ ܕܐܸܡ݂ܲܪ ܕܚܸܕܼ̇ܪܹܬܼ ܒܐܲܪܥܵܐ<EOS>ܗܵܐ ܣܵܡ̣ܬܿ ܠܸܒܵܟ ܥܲܠ ܥܲܒܼܕܿܝ ܐܝܼܘܿܒܼ ܐܲܫܡܲܥ ܨܹܐܕܼܵܘܗܝ<EOS>ܕܬܲܡܝܼܡ ܘܲܬܼܪܝܝܼܨ ܘܠܲܝܬܿ ܐܲܟܼܟܵܬܹܗ ܕܲܡܝܲܩܲܪ ܠܝܼ<EOS>ܠܵܐ ܡܸܬܼܪܲܦܸܐ ܡ̣ܢ ܟܹܐܢܘܼܬܼܵܐ ܘܬܲܡܝܼܡܘܼܬܼܵܐ<EOS>ܘܡܲܛܸܢ ܐܲܢ̄ܬܿ ܠܝܼ ܕܐܵܘܒܸܿܕܼ ܒܐܝܼܕܲܝ̈ܟ ܠܥܲܒܼܕܵܐ ܛܵܒܼܵܐ<EOS>ܦܲܢܝܼ ܢܟܼܠܵܐ ܠܪܸܡܙܵܐ ܟܲܣܝܵܐ ܕܡ̣ܢ ܒܵܪܘܿܝܵܐ<EOS>ܕܠܵܘ ܕܝܼܠܹܗ ܗ̄ܘ̣ ܡܸܫܟܵܐ ܕܲܒܼܠܲܥ ܒܓܹܐܪܹ̈ܐ ܕܲܡܚܘܼܬܼܝ<EOS>ܟܠ ܠܲܡ ܕܲܩܢܸܐ ܝܵܗܹ̇ܒܼ ܓܲܒܼܪܵܐ ܘܡܲܚܸܐ ܢܲܦܫܹܗ<EOS>ܕܢܲܦܫܵܐ ܗ̄ܘ̣ ܒܲܠܚܘܿܕܼ ܪܵܚܹ̇ܡ ܐ̄ܢܵܫܵܐ ܡ̣ܢ ܟܠܡܸܕܸܿܡ<EOS>ܘܐܸܢ ܨܵܒܹ̇ܐ ܐܲܢ̄ܬܿ ܕܬܹܐܠܲܦ ܗܵܕܹܐ ܥܢ̣ܵܐ ܡܲܪܵܚܵܐ<EOS>ܐܵܘܫܸܛ ܐܝܼܕܼܵܟ ܘܲܡܚܝܼܘܗܝ ܩܲܠܝܼܠ ܘܗܵܐ ܟܵܦܲ݁ܪ ܒܵܟ<EOS>ܘܐܸܢ ܡܵܚܹ̇ܐ ܐܲܢ̄ܬܿ ܫܲܒܼܛܵܐ ܕܐܝܼܕܼܵܟ ܥܲܠ ܗܲܕܵܡ̇ܘ̈ܗܝ<EOS>ܒܐܲܦܲܝ̈ܟ ܩܵܐܹ̇ܡ ܘܲܡܨܲܚܸܐ ܠܵܟ ܕܠܵܐ ܟܘܼܚܵܕܼܵܐ<EOS>ܚܵܪ̣ ܝܵ̇ܕܲܥ ܟܠ ܒܪܸܓܲܬܼ ܢܲܦܫܹܗ ܕܐܵܟܹ̇ܠܩܲܪܨܵܐ<EOS>ܘܝܲܗ̣̄ܒܹܿܗ ܠܐܝܼܘܿܒܼ ܕܢܸܚܘܿܬܼ ܥܲܡܹܗ ܠܕܼܪܵܐ ܕܦܵܓܼܪܹܗ<EOS>ܗܵܐ ܠܲܡ ܡܲܫܠܲܡ ܐܝܼܘܿܒܼ ܒܐܝܼܕܲܝ̈ܟ ܪܡܲܙ̣ ܠܹܗ ܟܲܣܝܵܐ<EOS>ܢܲܦܫܹܗ ܒܲܠܚܘܿܕܼ ܠܵܐ ܡܲܦܲܝ ܠܵܟ ܠܡܸܣܲܒܼ ܡܵܢܹܗ<EOS>ܐܲܪܓܸܿܫ ܒܝܼܫܵܐ ܕܐܲܗܡܝܼ ܛܵܒܼܵܐ ܡ̣ܢ ܒܲܪ ܒܲܝܬܹܿܗ<EOS>ܘܲܡ̣ܬܲܚ ܩܸܫܬܹܿܗ ܘܲܡ̣ܠܵܗ̇ ܓܹܐܪܹ̈ܐ ܕܢܘܼܪܵܐ ܕܪܘܼܓܼܙܹܗ<EOS>ܢܦܲܩ̣ ܠܲܡ ܒܝܼܫܵܐ ܘܲܡ̣ܚܲܝܗܝ ܠܐܝܼܘܿܒܼ ܒܫܘܼܚܢܵܐ ܒܝܼܫܵܠ<EOS>ܡ̣ܢ ܪܹܫ ܓܘܼܫܡܹܗ ܥܕܲܡ̇ܐ ܠܪܸ̈ܓܼܠܵܘܗܝ ܕܠܵܐ ܚܵܘܣܵܐ<EOS>ܫܒܘܼܚܢܵܐ ܣܲܪܝܵܐ ܢܲܣܟܹܿܗ ܠܦܲܓܼܪܹܗ ܐܲܝܟ ܕܲܒܼܟܼܘܼܪܵܐ<EOS>ܘܲܡ̣ܪܲܩ ܡܸܢܹܗ ܨܵܐܬܼܵܐ ܕܚܲܫܹ̈ܐ ܒܪܸܬܼܚܹܗ ܩܲܫܝܵܐ<EOS>ܣܲܦܸܩ ܐܸܢܘܿܢ ܠܓܹܐܪ̈ܲܝ ܚܸܡܬܹܗ ܒܢܘܼܪܵܐ ܕܲܫܓܲܪ<EOS>ܘܦܲܓܼܪܹܗ ܕܐܝܼܘܿܒܼ ܡܸܫܦܲܪ ܫܲܦܲ݁ܪ ܒܫܲܠܗܹܒܼܝܼܬܼܵܐ<EOS>ܢܚܸܬܼܘ ܕܲܪܵܪܹ̈ܐ ܬܪܹܝܢ ܕܲܠܩܲܘܼܒܼܠܹ̈ܐ ܠܒܹܝܬܼ ܬܲܟܼܬܿܘܼܫܵܐ<EOS>ܪܹܫܵܐ ܕܐܵܐܲܪ ܘܦܲܓܼܪܵܢܵܝܵܐ ܠܒܼܝܼܫ ܗܲܕܵܡܹ̈ܐ<EOS>ܙܟܼܵܐ ܦܲܓܼܪܵܢܵܐ ܠܪܘܼܚܵܢܵܝܵܐ ܒܚܹܝܠ ܨܸܒܼܝܵܢܵܐ<EOS>ܘܚܵܒܼ݂ ܪܘܼܚܵܢܵܐ ܡ̣ܢ ܦܲܓܼܪܵܐ ܒܪܲܦܝܘܼܬܼ ܢܲܦܫܵܐ<EOS>ܩܵܡ̣ ܐܲܬܼܠܹܝܛܵܐ ܕܙܲܕܿܝܼܩܘܼܬܼܵܐ ܒܐܸܣܛܵܕܼܝܼܘܿܢ<EOS>ܘܐܸܚܲܕܼ ܕܵܪܵܐ ܒܸܣܪܵܢܵܝܵܐ ܥܲܡ ܪܘܼܚܵܢܵܐ<EOS>ܟܢܲܫ݂ܘ ܚܲܘܵܝܹ̈ܐ ܕܐܲܬܼܠܹܝܛܘܼܬܼܵܐ ܟܸܢܫܲܝ̈ ܪܵܘܡ̇ܐ<EOS>ܘܲܬܼܗܲܪܘ ܐܲܟܲܚ̄ܕܼ ܒܦܲܓܼܪܵܢܵܝܵܐ ܕܲܙܟܼܵܐ ܠܪܘܼܚܵܐ<EOS>ܐܘܿ ܬܲܟܼܬܿܘܼܫܵܐ ܚܲܕܼܬܼܵܐ ܕܲܗܘ̤ܵܐ ܕܠܵܐ ܒܲܥܝܵܕܼܵܐ<EOS>ܕܐܲܝܢܵܐ ܕܒܼܵܠܲ݁ܥ ܠܹܗ ܡܸܬܼܦܲܢܸܐ ܟܠܝܼܠ ܙܵܟܼܘܼܬܼܵܐ<EOS>ܒܠܲܥ̣ ܦܲܓܼܪܵܢܵܐ ܡ̣ܢ ܪܘܼܚܵܢܵܐ ܘܒܲܣܒܸܿܣ ܓܘܼܫܡܹܗ<EOS>ܘܲܒܼܚܘܼܒܵܠܹܗ ܫܲܩ݂ܲܠ ܙܵܟܼܘܼܬܼܵܐ ܐܲܝܟ ܫܲܪܝܼܪܵܐ<EOS>ܣܬ݂ܲܪ ܡ̇ܪܘܿܕܼܵܐ ܠܒܸܢܝܵܢ ܦܲܓܼܪܹܗ ܘܲܒܼܢ̣ܵܐ ܠܢܲܦܫܹܗ<EOS>ܒܪ̣ܵܐ ܗܲܕܵܡ̇ܘ̈ܗܝ ܘܚܲܝܸܨ ܙܵܘܥܵܘ̈ܗܝ ܒܝܲܕܼ ܚܘܼܡܵܣܵܢܵܐ<EOS>ܢܝܼܫܵܐ ܩ̣ܒܲܥܘ ܗ̄ܘ̣ܵܘ ܒܝܼܫܵܐ ܘܐܝܼܘܿܒܼ ܒܹܝܬܼ ܐܵܓܼܘܿܢܵܐ<EOS>ܕܐܲܝܢܵܐ ܕܚܵܢܹ̇ܐ ܒܝܲܕܼ ܨܸܒܼܝܵܢܐ ܟܠܝܼܠܵܐ ܢܵܣܹ̇ܒܼ<EOS>ܡ̣ܬܲܚ ܨܼܒܼܝܵܢܹܗ ܦܲܓܼܪܵܢܵܝܵܐ ܠܢܝܼܫܵܐ ܕܲܩ̣ܒܲܥܘ<EOS>ܘܣܲܩܦܸܩ ܓܹܐܪ̈ܵܘܗܝ ܪܘܼܚܵܢܵܝܵܐ ܠܟܼܵܐ ܡ̣ܢ ܢܝܼܫܵܐ<EOS>ܐܘܿ ܩܲܫܬܵܐ ܕܲܢܨܲܚ ܘܲܙܟܼܵܐ ܒܟܼܠ ܬܲܟܼܬܿܘܼܫܝܼ̈ܢ<EOS>ܘܚܲܕܼ ܥܲܦܪܵܢܵܐ ܪܡ̇ܝ̣ܗܝ ܟܲܕܼ ܝܲܬܿܝܼܒܼ ܘܲܫܠܝܼܚ ܙܲܝܢܹܗ<EOS>ܐܘܿ ܡ̇ܝܘܿܬܼܵܐ ܟܝܵܢܵܐ ܫܝܼܛܵܐ ܕܕܵܪܫܘܼܗܝ ܕܲܝܘܹ̈ܐ<EOS>ܕܩܵܡ̣ ܟܲܕܼ ܢܲܦܝܼܠ ܐܲܪܡܝܼ ܐܸܢܘܿܢ ܬܲܚܬܲܝ ܪ̈ܓܼܠܵܘܗܝ<EOS>ܐܘܿ ܐܲܬܼܠܹܝܛܵܐ ܦܲܓܼܪܵܢܵܝܵܐ ܕܐܲܚܕܵܝ̈ܗܝ ܪ̈ܘܼܚܹܐ<EOS>ܘܦܲܠܸܛ ܢܲܦܫܹܗ ܝܲܩܝܼܪ ܓܘܼܫܡܵܐ ܡ̣ܢ ܩܲܠܝܼܠܹ̈ܐ<EOS>ܐܘܿ ܡܲܠܵܚܵܐ ܕܪܵܕܹܐ ܒܝܲܡܵܐ ܒܣܲܬܼܘܵܐ ܩܲܫܝܵܐ<EOS>ܘܠܵܐ ܛܲܒܲܥܬܼܵܗ̇ ܫܓܼܝܼܫܘܼܬܼ ܓܼܠ̈ܠܹܐ ܠܗܲܝܡܵܢܘܼܬܹܗ<EOS>ܫܲܓܼܫܹܗ ܒܝܼܫܵܐ ܒܝܲܡܵܐ ܕܦܲܓܼܪܹܗ ܥܲܡ ܪܸܥܝܵܢܹܗ<EOS>ܘܐܲܣܪ̣ܵܗ̇ ܠܸܐܠܦܵܐ ܒܚܘܼܡܣܵܢ ܢܲܦܫܹܗ ܕܠܵܐ ܬܸܬܿܛܲܒܲܥ<EOS>ܢܫܲܒܼ݂ܘ ܒܹܗ ܛܸܒܹܿܐ ܐܲܝܟ ܥܲܠܥܵܠܹ̈ܐ ܘܠܵܐ ܐܸܬܼܪܲܦܝܼ<EOS>ܘܢܲܩ̣ܫܹܗ ܚܲܫܵܐ ܕܡ̇ܘܬܵܐ ܕܲܒܼܢܵܘ̈ܗܝ ܘܠܵܐ ܐܸܬܼܦܲܠܲܓܼ<EOS>ܚܲܒܼܛܵܗ̇ ܒܝܼܫܵܐ ܠܚܲܩܠܵܐ ܕܦܲܓܼܪܹܗ ܒܒܲܪܕܼܵܐ ܕܟܹܐܒܹ̈ܐ<EOS>ܘܲܦܪ݂ܲܥ ܦܘܼܡܹܗ ܩܵܠ ܬܸܫܒܿܘܿܚܬܵܐ ܚܠܵܦ ܓܘܼܕܵܦܵܐ<EOS>ܫܒܼ݂ܵܐ ܩܸܢܝܵܢܵܘ̈ܗܝ ܐܵܟܹ̇ܠܩܲܪܨܵܐ ܕܢܸܫܒܸܿܐ ܠܸܒܹܿܗ<EOS>ܘܣܲܬܲܪ ܥܘܼܬܼܪܵܐ ܕܟܲܣܝܘܼܬܼ ܢܲܦܫܹܗ ܒܓܼܵܘ ܡ̣ܢ ܩܘܼܫܬܵܐ<EOS>ܕܠܵܐ ܐܸܬܼܪܲܦܝܼ ܒܐܲܒܼܕܵܢ ܢܸܟܼܣܵܘ̈ܗܝ ܘܚܲܫܲܝ̈ ܦܲܓܼܪܹܗ<EOS>ܓܼܕܲܠ ܠܹܗ ܡ̇ܪܹܗ ܟܠܝܼܠ ܙܵܟܼܘܼܬܼܵܐ ܚܠܵܦ ܐܘܼܠܨܵܢܵܘ̈ܗܝ<EOS>ܕܲܕܼܪܲܫ ܐܘܼܪܚܵܐ ܨܹܝܕܼ ܟܹܐܢܘܼܬܼܵܐ ܒܦܘܼܪܫܵܢ ܢܲܦܫܹܗ<EOS>ܥܲܒܼ݂ܕܹܿܗ ܐܘܼܪܚܵܐ ܕܢܸܪܕܿܘܿܢ ܐ̄ܢܵܫܵܐ ܒܕܼܘܼܡܝܵܐ ܕܥܲܡܠܵܘ̈ܗܝ<EOS>ܕܩܲܒܸܿܠ ܢܝܼܫܵܐ ܕܙܵܟܼܘܼܬܼ ܩܘܼܫܬܵܐ ܠܘܼܩܒܲܠ ܒܝܼܫܵܐ<EOS>ܪܫܲܡ̣ ܕܘܼܟܼܪܵܢܹܗ ܒܲܕܼܡܘܼܬܼ ܨܲܠܡܵܐ ܠܓܼܵܘ ܡ̣ܢ ܣܸܦܪ̈ܵܘܗܝ<EOS>ܐܲܝܟ ܡܲܚܙܝܼܬܼܵܐ ܠܫܲܦܝܘܼܬܼ ܢܲܦܫܵܐ ܟܬ݂ܲܒܼ ܕܘܼܟܼܪܵܢܹܗ<EOS>ܕܢܸܡܪܘܿܩ ܟܠܢܵܫ ܣܲܢܝܘܼܬܼ ܢܲܦܫܹܗ ܒܫܘܼܦܪ̈ܵܘܗܝ ܕܐܝܼܘܿܒܼ<EOS>ܒܗܵܕܹܐ ܬܸܢܘܲܝ ܩܲܠܸܣ ܐܸܢܘܿܢ ܛܵܒܼܵܐ ܠܟܹܐܢܹ̈ܐ<EOS>ܕܢܸܗܘܘܿܢ ܨܲܠܡܵܐ ܒܝܲܕܼ ܥܲܡܠܲܝ̈ܗܘܿܢ ܠܟܲܣܝܘܼܬܼ ܩܘܼܫܬܵܐ<EOS>ܠܵܘ ܩܘܼܠܵܣܹ̈ܐ ܐܲܪ̈ܥܵܢܵܝܹܐ ܓܼܕܲܠ ܠܐܲܬܼܠܹܝܛܵܘ̈ܗܝ<EOS>ܛܢܵܢܵܐ ܐܲܪܡܝܼ ܒܐܲܪܥܵܐ ܠܐ̄ܢܵܫܵܐ ܠܘܵܬܼ ܟܹܐܢܘܼܬܼܵܐ<EOS>ܒܚܲܫܵܘ̈ܗܝ ܕܐܝܼܘܿܒܼ ܦܬ݂ܲܚ ܐܵܓܼܘܿܢܵܐ ܠܐܲܬܼܠܹܝܛܘܼܬܼܵܐ<EOS>ܘܫܲܪܝܼ ܒܸܣܪܵܐ ܠܡܹܐܚܲܕܼ ܕܲܪܵܐ ܥܲܡ ܪ̈ܘܼܚܵܢܹܐ<EOS>ܗܘ̤ܵܘ ܢܸܨܚܵܢܵܘ̈ܗܝ ܐܲܝܟ ܟܵܪ̈ܘܿܙܹܐ ܒܐܸܕܼܢܲܝ̈ ܟܠܢܵܫ<EOS>ܕܚܲܡܣܸܢܘ ܐ̄ܢܵܫܵܐ ܘܠܵܐ ܬܸܬܼܪܲܦܘܿܢ ܒܚܲܫܲܝ̈ ܦܲܓܼܪܵܐ<EOS>ܐܲܝܟ ܫܝܼܦܘܿܪܵܐ ܩܵܥܹ̇ܐ ܟܠܢܵܫ ܥܲܠ ܙܵܟܼܘܼܬܹܗ<EOS>ܕܩܲܠܝܼܠ ܙܲܒܼܢܵܐ ܘܲܙܥܘܿܪ ܚܲܫܵܐ ܘܪܲܒܿ ܦܘܼܪܥܵܢܵܐ<EOS>ܥܲܡ ܟܠ ܘܲܒܼܟܼܠ ܗܘ̤ ܡܸܣܬܵܘܲܕܼ ܒܚܲܫܹܐ ܕܲܣܒܲܠ<EOS>ܕܠܵܐ ܠܲܡ ܫܵܘܹ̇ܝܢ ܚܲܫܹ̈ܐ ܕܙܲܒܼܢܵܐ ܠܫܘܼܒܼܚܵܐ ܕܲܥܬܼܝܼܕܼ<EOS>ܢܸܗܘܸܐ ܐܝܼܘܿܒܼ ܐܲܝܟ ܡܲܚܙܝܼܬܼܵܐ ܠܪܲܦܝܘܼܬܼ ܢܲܦܫܲܢ<EOS>ܕܟܲܕܼ ܦܲܓܼܪܵܢܵܐ ܗ̄ܘ̣ ܒܚܲܫܲܝ̈ ܦܲܓܼܪܵܐ ܙܟܼܵܐ ܠܪܘܼܚܵܢܵܐ<EOS>ܒܐܘܼܪܚܵܐ ܕܥܲܡܠܵܘ̈ܗܝ ܢܸܪܕܸܿܐ ܟܠ ܫܵܥ ܕܠܵܐ ܪܘܼܛܵܢܵܐ<EOS>ܘܲܒܼܚܘܼ ܡܣܵܢܹܗ ܢܸܬܼܪܘܿܨ ܢܝܼܫܵܐ ܠܗܲܝܡܵܢܘܼܬܲܢ<EOS>