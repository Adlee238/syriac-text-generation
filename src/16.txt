ܬܚܘܝܬܐ ܕܥܠ ܥܡܡ̈ܐ ܕܗܘܘ ܚܠܦ ܥܡܐ<EOS>ܥܡܡ̈ܐܓܝܪ ܕܡܢ ܟܘܠ ܠܫ̈ܢܝܢ ܡܩܕܡܝܢ ܗܘܘ ܩܪܝܢ ܠܝܪܬܘܬܗ ܕܥܠܝܐ ܡܢ ܩܕܡ<EOS>ܐܝܣܪܝܠ<EOS> ܐܝܟ ܕܐܡܪ ܐܠܗܐ ܠܐܒܪܗܡ<EOS> ܕܐܒܐ ܠܣܘܓܐܐ ܕܥܡܡ̈ܐ ܝܗܒܬܟ<EOS> ܘܡܘܫܐ ܐܟܪܙ ܘܐܡܪ<EOS> ܕܥܡܡ̈ܐ<EOS>ܠܛܘܪܐ ܢܩܪܘܢ ܘܬܡܢ ܢܕܒܚܘܢ ܕܒܚ̈ܐ ܕܙܕܝܩܘܬܐ<EOS> ܘܒܬܫܒܘܚܬܐ ܕܣܗܕܘܬܐ ܐܡܪ ܠܗ ܠܥܡܐ<EOS> ܕܐܛܢܟܘܢ<EOS>ܒܥܡ ܕܠܐ ܥܡ<EOS> ܘܒܥܡܐ ܣܟܠܐ ܐܪܓܙܟܘܢ<EOS> ܘܝܥܩܘܒ ܐܒܘܢ ܣܗܕ ܥܠ ܥܡܡ̈ܐ<EOS> ܟܕ ܡܒܪܟ ܠܝܗܘܕܐ ܘܐܡܪ<EOS>ܠܗ<EOS> ܕܠܐ ܢܥܢܕ ܫܒܛܐ ܡܢ ܝܗܘܕܐ<EOS> ܘܡܒܕܩܢܐ ܡܢ ܒܝܬ ܪ̈ܓܠܘܗܝ<EOS> ܥܕܡܐ ܕܢܐܬܐ ܡܢ ܕܕܝܠܗ ܗܝ<EOS>ܡܠܟܘܬܐ ܘܠܗ ܥܡܡ̈ܐ ܢܣܒܪܘܢ<EOS> ܘܐܫܥܝܐ ܐܡܪ<EOS> ܕܢܗܘܐ ܡܬܩܢ ܛܘܪ ܒܝܬܗ ܕܡܪܝܐ ܒܪܝܫ ܛܘܪ̈ܐ ܘܪܡ ܡܢ<EOS>ܪ̈ܡܬܐ ܘܢܣܟܘܢ ܠܗ ܟܠܗܘܢ ܥܡܡ̈ܐ<EOS> ܘܢܐܬܘܢ ܥܡܡ̈ܐ ܣܓܝܐ̈ܐ ܡܢ ܪܘܚܩܐ<EOS> ܘܢܐܡܪܘܢ ܬܘ ܢܣܩ ܠܛܘܪܗ<EOS>ܕܡܪܝܐ<EOS> ܘܠܒܝܬ ܐܠܗܗ ܕܝܥܩܘܒ<EOS> ܘܢܠܦܢ ܡܢ ܐܘܪ̈ܚܬܗ ܘܢܗܠܟ ܒܫܒܝܠܘܗ̈ܝ<EOS> ܡܛܠ ܕܡܢ ܨܗܝܘܢ ܢܦܩ<EOS>ܢܡܘܣܐ ܘܦܬܓܡܗ ܕܡܪܝܐ ܡܢ ܐܘܪܫܠܡ<EOS> ܘܢܕܘܢ ܒܝܬ ܥܡܡ̈ܐ<EOS> ܘܢܟܣ ܠܟܠܗܘܢ ܥܡܡ̈ܐ ܪ̈ܚܝܩܐ<EOS> ܘܡܐ ܕܕܢ<EOS>ܐܢܘܢ ܘܐܟܣ ܐܢܘܢ<EOS> ܗܝܕܝܢ ܢܩܒܠܘܢ ܡܪܕܘܬܐ<EOS> ܘܢܫܬܝܢܘܢ ܘܢܬܡܟܟܘܢ ܡܢ ܩܫܝܘܬܗܘܢ<EOS> ܘܢܪܥܘܢ<EOS>ܣܦܣܪ̈ܝܗܘܢ ܠܣܟ̈ܝ ܦܕ̈ܢܐ ܘܪ̈ܘܡܚܝܗܘܢ ܠܡ̈ܓܠܐ<EOS> ܘܬܘܒ ܠܐ ܢܫܩܘܠ ܥܡܐ ܥܠ ܥܡܐ ܣܝܦܐ<EOS> ܘܬܘܒ ܠܐ<EOS>ܢܐܠܦܘܢ ܩܪܒܐ<EOS> ܡܢ ܩܕܝܡ ܓܝܪ ܥܡܡ̈ܐ ܐܝܠܝܢ ܕܠܐܠܗܐ ܠܐ ܝܕܥܝܢ ܗܘܘ<EOS> ܥܠ ܚܛܘ̈ܦܐ ܘܥܠ ܥܠܘܒ̈ܐ<EOS>ܒܣܝ̈ܦܐ ܘܒܪ̈ܘܡܚܐ ܘܒܢܝܙܟ̈ܐ ܡܬܟܬܫܝܢ ܗܘܘ<EOS> ܘܟܕ ܐܬܐ ܦܪܘܩܐ ܡܫܝܚܐ<EOS> ܬܒܪ ܩܫܬܐ ܕܩܪܒܐ<EOS> ܘܡܠܠ<EOS>ܫܠܡܐ ܥܡ ܥܡܡ̈ܐ<EOS> ܘܐܪܥ ܐܢܘܢ ܣܦܣܪ̈ܝܗܘܢ ܠܣܟ̈ܝ ܦܕܢ̈ܐ<EOS> ܘܪ̈ܘܡܚܝܗܘܢ ܥܒܕܘ ܡܓܠܐ̈<EOS> ܕܢܐܟܠܘܢ<EOS>ܥܡܠܐ ܕܐܝ̈ܕܝܗܘܢ ܘܠܐ ܡܢ ܒܙܬܐ<EOS> ܘܬܘܒ ܟܬܝܒ<EOS> ܕܐܗܦܟ ܥܠ ܥܡܡ̈ܐ ܣܦܬܐ ܓܒܝܬܐ<EOS> ܕܢܩܪܘܢ ܟܠܗܘܢ<EOS>ܒܫܡܗ ܕܡܪܝܐ<EOS> ܡܢ ܩܕܝܡ ܓܝܪ ܠܐ ܗ̈ܘܝ ܠܥܡܡ̈ܐ ܣܦܘ̈ܬܐ ܓܒܝ̈ܬܐ<EOS> ܘܠܐ ܩܪܝܢ ܗܘܘ ܒܫܡܗ ܕܡܪܝܐ<EOS>ܡܛܠ ܕܒܣ̈ܦܘܬܗܘܢ ܠܦܬܟܪ̈ܐ ܕܥܒܕ ܐܝܕܝ̈ܗܘܢ ܡܫܒܚܝܢ ܗܘܘ<EOS> ܘܒܫܡ ܐܠܗܝ̈ܗܘܢ ܩܪܝܢ ܗܘܘ<EOS> ܘܠܐ ܒܫܡ<EOS>ܡܪܝܐ<EOS> ܘܬܘܒ ܐܦ ܙܟܪܝܐ ܢܒܝܐ ܐܡܪ<EOS> ܕܢܬܠܘܘܢ ܠܡܪܝܐ ܥܡܡ̈ܐ ܣܓܝܐ̈ܐ ܘܥܫܝ̈ܢܐ<EOS> ܘܐܪܡܝܐ ܢܒܝܐ<EOS>ܐܟܪܙ ܓܠܝܐܝܬ ܘܦܫܝܩܐܝܬ ܥܠ ܥܡܡ̈ܐ ܟܕ ܐܡܪ<EOS> ܕܥܡܡ̈ܐ ܢܫܒܩܘܢ ܓܠܝ̈ܦܝܗܘܢ ܘܢܩܥܘܢ ܘܢܟܪܙܘܢ<EOS>ܘܢܐܡܪܘܢ ܕܦܬܟܪ̈ܐ ܕܕܓܠܘܬܐ ܕܐܘܪܬܘܢ ܐܒܗ̈ܝܢ ܠܐ ܡܕܡ ܐܢܘܢ<EOS>ܘܠܥܡܗ ܐܟܪܙ ܐܪܡܝܐ ܘܐܡܪ ܠܗܘܢ<EOS> ܕܩܘܡܘ ܠܡ ܥܠ ܐܘܪ̈ܚܬܐ<EOS> ܘܫܐܠܘ ܥܠ ܫܒ̈ܝܠܝ<EOS>ܥܠܡܐ<EOS> ܘܚܙܘ ܐܝܕܐ ܐܘܪܚܐ ܫܦܝܪܐ<EOS> ܙܠܘ ܒܗ ܘܗܢܘܢ ܒܩܫܝܘܬܗܘܢ ܥܢܘ ܘܐܡܪܘ ܠܗ ܕܠܐ ܐܙܠܝܢ ܚܢܢ<EOS>ܘܬܘܒ ܐܡܪ ܠܗܘܢ ܕܐܩܝܡܬ ܥܠܝܟܘܢ ܕܘܩ̈ܐ ܕܬܫܡܥܘܢ ܠܩܠ ܫܝܦܘܪܐ<EOS> ܘܐܡܪܘ ܠܗ ܬܘܒ ܠܐ ܫܡܥܝܢܢ<EOS>ܘܗܕܐ ܦܫܝܩܐܝܬ ܘܓܠܝܐܝܬ ܥܒܕܘܗ ܒܝܘܡ̈ܝ ܐܪܡܝܐ ܟܕ ܐܟܪܙ ܠܗܘܢ ܦܬܓܡܗ ܕܡܪܝܐ<EOS> ܘܗܢܘܢ ܥܢܘ<EOS>ܘܐܡܪܘ ܠܗ<EOS> ܕܦܬܓܡܐ ܕܐܡܪܬ ܠܢ ܒܫܡ ܡܪܝܐ ܠܐ ܫܡܥܝܢܢ ܠܟ<EOS> ܐܠܐ ܥܒܕܝܢ ܚܢܢ ܨܒܝܢܢ<EOS> ܘܟܠ ܦܬܓܡܐ<EOS>ܕܢܦܩ ܡܢ ܦܘܡܢ ܠܡܣܡ ܒܣ̈ܡܐ ܠܐܠܗ̈ܐ ܐܚܪ̈ܢܐ<EOS> ܘܟܕ ܚܙܐ ܕܠܐ ܫܡܥܘܗܝ ܐܬܦܢܝ ܠܗ ܠܘܬ ܥܡܡ̈ܐ<EOS>ܘܐܡܪ ܠܗܘܢ<EOS> ܫܡܥܘ ܥܡܡ̈ܐ ܘܕܥܝ ܥܕܬܐ ܕܒܗܘܢ<EOS> ܘܬܫܡܥ ܐܪܥܐ ܒܡܠܐܗ<EOS> ܘܟܕ ܚܙܐ ܕܡܪܚܐܝܬ ܩܡܘ<EOS>ܠܩܘܒܠܗ<EOS> ܘܚܨܝܦܐܝܬ ܥܢܐܘܗܝ ܦܬܓܡܐ<EOS> ܗܝܕܝܢ ܫܒܩ ܐܢܘܢ ܐܝܟ ܕܐܬܢܒܝ ܘܐܡܪ<EOS> ܕܫܒܩܬ ܒܝܬܝ ܫܒܩܬ<EOS>ܝܪܬܘܬܝ<EOS> ܝܗܒܬ ܚܒܝܒܬ ܢܦܫܝ ܒܐܝܕܐ ܕܒܥܠܕܒ̈ܒܝܗ ܘܚܠܦܝܗ ܛܝܪܐ ܡܨܝܪܬܐ ܗܘܬ ܠܝ ܝܪܬܘܬܝ<EOS> ܕܗܝܝ<EOS>ܥܕܬܐ ܕܡܢ ܥܡܡ̈ܐ ܕܡܢ ܟܠ ܠܫܢ̈ܝܢ ܡܟܢܫܐ<EOS>ܘܕܬܕܥ ܕܫܪܝܪܐܝܬ ܫܒܩ ܐܢܘܢ ܐܫܥܝܐ ܬܘܒ ܐܡܪ ܥܠܝܗܘܢ<EOS> ܕܫܒܩܬܝܗܝ ܠܥܡܟ ܕܒܝܬ<EOS>ܝܥܩܘܒ<EOS> ܘܩܪܐ ܫܡܗܘܢ ܣܕܘܡ̈ܝܐ ܘܥܡܐ ܕܥܡܘܪܐ ܘܐܥܠ ܥܡܡ̈ܐ ܚܠܦܝܗܘܢ<EOS> ܘܟܢܝ ܐܢܘܢ ܕܒܝܬ ܝܥܩܘܒ<EOS>ܐܡܪ ܓܝܪ ܐܫܥܝܐ<EOS> ܘܩܪܐ ܠܥܡܡ̈ܐ ܥܠ ܫܡ ܕܒܝܬ ܝܥܩܘܒ<EOS> ܘܐܡܪ ܠܗܘܢ ܕܒܝܬ ܝܥܩܘܒ ܬܘ ܢܐܙܠ ܒܢܘܗܪܗ<EOS>ܕܡܪܝܐ<EOS> ܡܛܠ ܕܐܫܬܒܩ ܠܗ ܥܡܐ ܕܒܝܬ ܝܥܩܘܒ<EOS> ܘܗܘܘ ܠܗܘܢ ܫܠܝ̈ܛܝ ܣܕܘܡ<EOS> ܘܥܡܐ ܕܥܡܘܪܐ<EOS> ܘܐܒܘܗܘܢ<EOS>ܐܡܘܪܝܐ<EOS> ܘܐܡܗܘܢ ܚܬܝܬܐ<EOS> ܘܐܬܗܦܟܘ ܘܗܘܘ ܠܗܘܢ ܓܦܬܐ ܢܘܟܪܝܬܐ<EOS> ܕܥܢܒܝܗ̈ܘܢ ܥܢܒ̈ܝܢ ܡܪ̈ܝܪܢ<EOS>ܘܣܓܘܠܝܗ̈ܘܢ ܡܪܪܐ ܠܗܘܢ<EOS> ܒܢܝ̈ܐ ܡܪ̈ܘܕܐ ܘܟܣܦܐ ܡܣܠܝܐ<EOS> ܓܦܬܐ ܕܣܕܘܡ ܘܫܬܠܬܐ ܕܥܡܘܪܐ<EOS> ܟܪܡܐ<EOS>ܕܐܘܥܝ ܚܪ̈ܘܒܐ ܚܠܦ ܥܢܒ̈ܐ<EOS> ܘܓܦܬܐ ܕܣܘܟ̈ܝܗ ܐܟܠܬ ܢܘܪܐ<EOS> ܘܠܡܕܡ ܠܐ ܐܙܠܐ ܘܠܐ ܟܫܪܐ<EOS> ܘܠܐ<EOS>ܡܬܒܥܝܐ ܠܚܘܫܚܐ<EOS> ܬܪ̈ܝܢ ܓܝܪ ܩܪܐ ܝܥܩܘܒ<EOS> ܚܕ ܕܐܙܠ ܒܢܘܗܪܗ ܕܡܪܝܐ<EOS> ܘܚܕ ܕܡܫܬܒܩ<EOS> ܚܠܦ ܝܥܩܘܒ<EOS>ܗܢܘܢ ܐܬܟܢܝܘ ܒܫ̈ܠܝܛܝ ܣܕܘܡ<EOS> ܘܒܫܡ ܝܥܩܘܒ ܐܬܩܪܝ ܥܡܐ ܕܡܢ ܥܡܡ̈ܐ<EOS> ܘܬܘܒ ܐܡܪ ܢܒܝܐ ܥܠ ܥܡܡ̈ܐ<EOS>ܕܗܢܘܢ ܢܗܘܘܢ ܡܩܪ̈ܒܝ ܩܘܪ̈ܒܢܐ ܚܠܦ ܥܡܐ<EOS> ܐܡܪ ܓܝܪ ܕܪܒ ܫܡܝ ܒܥܡܡ̈ܐ<EOS> ܘܒܟܠ ܐܬܪ ܡܩܪܒܝܢ ܒܫܡܝ<EOS>ܩܘܪ̈ܒܢܐ ܕܟ̈ܝܐ<EOS> ܘܥܠ ܐܝܣܪܐܝܠ ܐܡܪ ܢܒܝܐ ܕܒܩܘܪ̈ܒܢܝܟܘܢ ܠܐ ܐܨܛܒܐ<EOS> ܘܬܘܒ ܐܡܪ ܕܠܐ ܒܣܡܘ ܠܝ<EOS>ܕܒ̈ܚܝܟܘܢ<EOS> ܘܬܘܒ ܘܐܦ ܗܘܫܥ ܐܡܪ ܥܠ ܐܝܣܪܝܠ<EOS> ܒܕܓܠܘܬܐ ܒܥܝܢ ܠܡܪܝܐ<EOS> ܘܐܫܥܝܐ ܐܡܪ ܕܠܒܗ ܪܚܝܩ<EOS>ܡܢ ܐܠܗܗ<EOS> ܐܡܪ ܓܝܪ<EOS> ܕܥܡܐ ܗܢܐ ܒܣܦܘ̈ܬܗ ܗܘ ܡܝܩܪ ܠܝ<EOS> ܘܠܒܗ ܪܚܝܩ ܡܢܝ<EOS> ܘܗܘܫܥ ܐܡܪ<EOS> ܕܚܕܪܢܝ<EOS>ܒܕܓܠܘܬܐ ܐܦܪܝܡ<EOS> ܘܒܝܬ ܐܝܣܪܐܝܠ ܘܝܗܘܕܐ ܒܢܟܠܐ<EOS> ܥܕܡܐ ܕܢܚܬ ܥܡܗ ܕܐܠܗܐ<EOS> ܘܐܝܢܐ ܥܡܐ<EOS> ܐܠܐ<EOS>ܥܡܐ ܙܕܝܩܐ ܘܡܗܝܡܢܐ<EOS> ܐܠܘ ܓܝܪ ܥܠ ܐܝܣܪܝܠ ܐܡܪ ܕܚܕܪܢܝ ܒܕܓܠܘܬܐ ܘܒܢܟܠܐ<EOS> ܘܥܠ ܐܦܪܝܡ ܕܗܐ<EOS>ܡܠܟܘܬܐ ܚܛܝܬܐ ܡܢ ܐܦܪܝܡ ܩܡܬ ܒܐܝܣܪܝܠ<EOS> ܐܠܘ ܓܝܪ ܫܡ ܝܗܘܕܐ ܠܐ ܐܬܕܟܪ ܒܗܘ ܦܬܓܡܐ<EOS> ܢܦܩܝܢ<EOS>ܗܘܘ ܒܪܘܚܐ ܕܝܗܘܕܐ ܗܘ ܩܕܝܫܐ ܘܡܗܝܡܢܐ<EOS> ܕܢܚܬ ܘܐܬܠܘܝ ܠܡܪܝܐ<EOS> ܐܠܐ ܢܒܝܐ ܓܠܝܐܝܬ ܘܦܫܝܩܐܝܬ<EOS>ܐܟܪܙ<EOS> ܕܚܕܪܢܝ ܒܕܓܠܘܬܐ ܐܦܪܝܡ ܘܐܝܣܪܝܠ<EOS> ܥܠ ܕܓܠܝܐܝܬ ܐܣܛܝ ܐܢܘܢ ܝܘܪܒܥܡ ܒܪ ܢܒܛ ܒܥܓܠܐ<EOS>ܘܝܗܘܕܐ ܒܢܟܠܐ<EOS> ܥܠ ܕܒܢܟܠܐ ܘܒܛܘܫܝܐ ܣܓܕܝܢ ܗܘܘ ܠܦܬܟܪ̈ܐ<EOS> ܟܕ ܚܘܝ ܛܢܦܘܬܗܘܢ ܬܘܒ ܠܚܙܩܝܐܝܠ<EOS>ܘܥܠܝܗܘܢ ܐܟܪܙ ܗܘܫܥ ܟܕ ܟܢܝ ܐܢܘܢ ܒܐܢܬܬܐ ܙܢܝܬܐ ܘܓܝܪܬܐ<EOS> ܐܡܪ ܓܝܪ ܥܠ ܟܢܘܫܬܐ ܕܐܝܣܪܝܠ<EOS>ܕܬܥܒܪ ܙܢܝܘܬܗ ܡܢ ܐܦ̈ܝܗ<EOS> ܘܥܠ ܟܢܘܫܬܐ ܕܒܝܬ ܝܗܘܕܐ ܐܡܪ ܕܬܥܒܪ ܓܘܪܗ ܡܢ ܒܝܢܬ ܬܕ̈ܝܗ ܘܕܬܕܥ<EOS>ܠܟ ܕܥܠ ܬܪ̈ܬܝܗܝܢ ܟܢܘܫ̈ܬܐ ܐܡܪ ܢܒܝܐ<EOS> ܘܟܢܝ ܐܢܘܢ ܒܙܢܝܬܐ ܘܓܝܪܬܐ<EOS> ܐܡܪ ܓܝܪ ܒܬܪܗ ܕܦܬܓܡܐ<EOS>ܕܐܠܐ ܬܥܒܪ ܙܢܝܘܬܗ ܡܢ ܐ̈ܦܝܗ<EOS> ܘܓܘܪܗ ܡܢ ܒܝܢܬ ܬܕ̈ܝܗ<EOS> ܐܫܠܚܝܗ ܥܪܛܠ ܘܐܫܒܩܝܗ ܐܝܟ ܝܘܡܐ<EOS>ܕܝܠܝܕܐ ܒܗ<EOS> ܘܐܝܟ ܝܘܡܐ ܕܣܠܩܬ ܒܗ ܡܢ ܐܪܥܐ ܕܡܨܪܝܢ<EOS> ܘܬܪ̈ܬܝܢ ܟܢܘܫ̈ܬܗܘܢ<EOS> ܚܕܐ ܕܐܝܣܪܝܠ<EOS>ܘܚܕܐ ܕܝܗܘܕܐ<EOS> ܕܐܝܣܪܝܠ ܙܢܝܬܐ<EOS> ܘܕܝܗܘܕܐ ܓܝܪܬܐ<EOS> ܘܥܡܐ ܕܡܢ ܥܡܡ̈ܐ<EOS> ܥܡܐ ܩܕܝܫܐ ܘܡܗܝܡܢܐ<EOS>ܕܢܚܬ ܘܐܬܠܘܝ ܠܡܪܝܐ<EOS> ܘܠܡܢܐ ܐܡܪ ܕܢܚܬ ܐܠܐ ܡܛܠ ܕܢܚܬܘ ܡܢ ܪܡܘܬܗܘܢ<EOS> ܠܗܘܢ ܓܝܪ ܟܢܝ ܚܙܩܝܐܝܠ<EOS>ܬܘܒ ܒܐܗܠܐ ܘܒܐܗܠܝܒܐ<EOS> ܘܠܬܪ̈ܬܝܢ ܟܢܘܫܬܗ̈ܘܢ ܩܪܐ ܬܪ̈ܬܝܢ ܣܘܟ̈ܝܗ ܕܓܦܬܐ ܕܐܟܠܬ ܢܘܪܐ<EOS> ܕܘܝܕ<EOS>ܬܘܒ ܐܟܪܙ ܘܐܡܪ ܥܠ ܥܡܡ̈ܐ<EOS> ܕܡܪܝܐ ܢܡܢܐ ܒܟܬܒܐ ܠܥܡܡ̈ܐ<EOS> ܘܥܠ ܒ̈ܢܝ ܐܝܣܪܝܠ ܐܬܢܒܝ ܘܐܡܪ<EOS>ܕܢܬܥܛܘܢ ܡܢ ܣܦܪܟ ܕܚ̈ܝܐ<EOS> ܘܥܡ ܙܕܝܩ̈ܝܟ ܠܐ ܢܬܟܬܒܘܢ<EOS>ܗܘܝܬ ܕܝܢ ܝܕܥ ܚܒܝܒܝ<EOS> ܕܒ̈ܢܝ ܐܝܣܪܝܠ ܟܬܝܒܝܢ ܗܘܘ ܒܣܦܪܗ ܕܩܕܝܫܐ<EOS> ܐܝܟ ܕܐܡܪ<EOS>ܡܘܫܐ ܩܕܡ ܐܠܗܗ<EOS> ܕܐܘ ܫܒܘܩ ܣܟܠܘܬܐ ܠܥܡܐ ܗܢܐ<EOS> ܐܘ ܥܛܝܢܝ ܡܢ ܣܦܪܟ ܕܟܬܒܬ<EOS> ܘܐܡܪ ܡܢ ܕܚܛܐ ܠܝ<EOS>ܐܥܛܝܘܗܝ ܡܢ ܣܦܪܝ<EOS> ܘܟܕ ܚܛܘ ܠܗܘܢ<EOS> ܐܡܪ ܥܠܝܗܘܢ ܕܘܝܕ<EOS> ܢܬܥܛܘܢ ܡܢ ܣܦܪܟ ܕܚ̈ܝܐ<EOS> ܘܥܡ<EOS>ܙܕܝܩ̈ܝܟ ܠܐ ܢܬܟܬܒܘܢ<EOS> ܘܥܠ ܥܡܡ̈ܐ ܐܡܪ<EOS> ܡܪܝܐ ܢܡܢܐ ܒܟܬܒܐ ܠܥܡܡ̈ܐ<EOS> ܡܛܠ ܕܥܡܡ̈ܐ ܠܐ ܪܫܝܡܝܢ<EOS>ܗܘܘ ܒܣܦܪܐ ܘܒܟܬܒܐ<EOS> ܘܚܙܝ ܚܒܝܒܝ<EOS> ܕܡܩܕܡ ܪܫܝܡ ܩܪܝܢܐ ܕܥܡ̈ܡܐ ܡܢ ܩܕܡ ܩܪܝܢܐ ܕܥܡܐ<EOS> ܒܙܒܢ<EOS>ܙܒܢ ܓܝܪ ܚܛܝܢ ܗܘܘ ܒܡܕܒܪܐ<EOS> ܐܡܪ ܠܗ ܓܝܪ ܠܡܘܫܐ<EOS> ܕܫܒܘܩܝܢܝ ܐܥܛܝܘܗܝ ܠܥܡܐ ܗܢܐ<EOS> ܘܐܥܒܕܟ<EOS>ܠܥܡܐ ܕܪܒ ܘܡܝܬܪ ܡܢܗܘܢ<EOS> ܘܡܛܠ ܕܠܐ ܡܛܐ ܙܒܢܐ ܕܥܡܡ̈ܐ<EOS> ܘܚܪܢܐ ܗܘܐ ܦܪܘܩܗܘܢ<EOS> ܠܐ ܐܬܛܦܝܣ<EOS>ܡܘܫܐ<EOS> ܕܢܗܘܐ ܦܪܘܩܐ ܘܡܠܦܢܐ ܠܥܡܐ<EOS> ܕܡܢ ܥܡܡ̈ܐ ܕܪܒ ܘܡܝܬܪ ܡܢ ܥܡܐ ܕܐܝܣܪܝܠ<EOS> ܡܛܠ ܕܗܕܐ<EOS>ܬܫܒܘܚܬܐ ܪܒܬܐ ܘܡܝܬܪܬܐ ܠܒܪܐ ܕܐܠܗܐ ܝܐܝܐ ܗܘܬ ܕܢܫܡܗܝܗ<EOS> ܐܝܟ ܕܐܡܪ ܐܫܥܝܐ<EOS> ܕܙܥܘܪܝܐ ܗܝ ܗܕܐ<EOS>ܕܬܗܘܐ ܠܝ ܥܒܕܐ<EOS> ܘܬܦܢܐ ܢܘܪܒܐ ܕܝܥܩܘܒ<EOS> ܘܬܩܝܡ ܫܒܛܐ ܕܐܝܣܪܝܠ<EOS> ܐܠܐ ܝܗܒܬܟ ܢܘܗܪܐ ܠܥܡ̈ܡܐ<EOS>ܕܬܚܘܐ ܦܘܪܩܢܝ ܥܕܡܐ ܠܣ̈ܘܦܝܗ ܕܐܪܥܐ<EOS> ܘܬܘܒ ܐܟܪܙ ܐܫܥܝܐ ܥܠ ܥܡܡ̈ܐ<EOS> ܕܫܘܡܥܘܢܝ ܥܡܡ̈ܐ<EOS>ܘܨܘܬܘܢܢܝܘܨܘܬܝܢܝ ܐܡܘ̈ܬܐ<EOS> ܡܛܠ ܕܢܡܘܣܐ ܡܢ ܩܕܡܝ ܢܦܩ<EOS> ܘܕܝܢܝ ܢܘܗܪܐ ܗܘ ܠܥܡܡ̈ܐ<EOS> ܘܕܘܝܕ<EOS>ܐܡܪ<EOS> ܕܡܫܡܥ ܐܕܢܐ ܢܫܡܥܘܢܢܝ ܒܢ̈ܝܐ ܢܘܟܪ̈ܝܐ<EOS> ܘܗܢܘܢ ܗܠܝܢ ܒܢܝ̈ܐ ܢܘܟܪ̈ܝܐ ܢܬܟܠܘܢ ܘܢܬܚܓܪܘܢ<EOS>ܡܢ ܫܒܝ̈ܠܝܗܘܢ<EOS> ܥܡܡ̈ܐ ܓܝܪ ܫܡܥܘ ܘܐܬܚܓܪܘ ܡܢ ܫܒ̈ܝܠܐ ܕܕܚܠܬܐ ܕܨܠܡ̈ܐ ܘܕܦܬܟܪ̈ܐ<EOS>ܘܐܢ ܢܐܡܪܘܢ ܕܠܢ ܩܪܐ ܒܢ̈ܝܐ ܢܘܟܪ̈ܝܐ<EOS> ܗܢܘܢ ܠܐ ܗܘܐ ܢܘܟܪ̈ܝܐ ܐܬܩܪܝܘ ܐܠܐ<EOS>ܒܢ̈ܝܐ ܘܝܪ̈ܬܐ<EOS> ܐܝܟ ܕܐܡܪ ܐܫܥܝܐ<EOS> ܕܒ̈ܢܝܐ ܪܒܝܬ ܘܪܡܪܡܬ<EOS> ܘܗܢܘܢ ܐܥܠܝܘ ܒܝ<EOS> ܘܢܒܝܐ ܐܡܪ<EOS> ܕܡܢ<EOS>ܡܨܪܝܢ ܩܪܝܬܗ ܒܪܝ<EOS> ܘܠܡܘܫܐ ܐܡܪ ܩܕܝܫܐ<EOS> ܕܐܡܪ ܠܦܪܥܘܢ<EOS> ܫܕܪ ܒܪܝ ܘܢܦܠܚܢܝ<EOS> ܘܬܘܒ ܐܡܪ<EOS> ܒܪܝ<EOS>ܒܘܟܪܝ ܐܝܣܪܝܠ<EOS> ܐܠܐ ܥܡܡ̈ܐ ܐܢܘܢ ܕܫܡܥܘܗܝ ܠܐܠܗܐ<EOS> ܘܐܬܚܓܪܘ ܘܐܬܟܠܝܘ ܡܢ ܫܒܝ̈ܠܐ ܕܚܛܗ̈ܝܗܘܢ<EOS>ܘܬܘܒ ܐܡܪ ܐܫܥܝܐ<EOS> ܕܬܩܪܐ ܥܡܡ̈ܐ ܕܠܐ ܝܕܥܘܟ<EOS> ܘܥܡܡ̈ܐ ܕܠܐ ܝܕܥܝܢ ܠܟ ܠܘܬܟ ܢܐܬܘܢ ܘܢܬܦܢܘܢ<EOS>ܘܬܘܒ ܐܡܪ ܐܫܥܝܐ<EOS> ܫܡܥܘ ܥܡܡ̈ܐ ܡܕܡ ܕܥܒܕܬ<EOS> ܘܕܥܘ ܪ̈ܚܝܩܐ ܓܢܒܪܘܬܝ<EOS> ܘܥܠ ܥܕܬܐ ܘܟܢܘܫܬܐ<EOS>ܕܥܡܡ̈ܐ ܐܡܪ ܕܘܝܕ<EOS> ܕܐܬܕܟܪ ܥܕܬܟ ܕܩܢܝܬ ܡܢ ܩܕܝܡ<EOS> ܘܬܘܒ ܐܡܪ ܕܘܝܕ<EOS> ܕܫܒܚܘ ܠܡܪܝܐ ܟܠ<EOS>ܥܡܡ̈ܝܢ<EOS> ܘܠܫܡܗ ܢܫܒܚܢ ܐܡܘ̈ܬܐ<EOS> ܘܬܘܒ ܐܡܪ<EOS> ܕܕܡܪܝܐ ܗܝ ܡܠܟܘܬܐ<EOS> ܘܗܘܝܘ ܫܠܝܛ ܥܠ ܥܡܡ̈ܐ<EOS>ܘܬܘܒ ܐܡܪ ܢܒܝܐ<EOS> ܕܒܝܘ̈ܡܬܐ ܐܚܪ̈ܝܐ<EOS> ܐܫܘܕ ܪܘܚܝ ܥܠ ܟܠ ܒܣܪ ܘܢܬܢܒܘܢ<EOS> ܘܠܐ ܢܠܦ ܐܢܫ ܠܒܪ<EOS>ܡܕܝܢܬܗ<EOS> ܘܐܦܠܐ ܠܐܚܘܗܝ<EOS> ܘܢܐܡܪ ܕܕܥ ܠܡܪܢ<EOS> ܡܛܠ ܕܟܠܗܘܢ ܢܕܥܘܢܢܝ<EOS> ܡܢ ܙܥܘܪܗܘܢ ܘܥܕܡܐ<EOS>ܠܩܫܝܫܗܘܢ<EOS> ܘܥܠ ܒ̈ܢܝ ܐܝܣܪܝܠ ܐܡܪ<EOS> ܕܐܫܕܪ ܟܦܢܐ ܒܐܪܥܐ<EOS> ܠܐ ܕܟܦܢ ܠܠܚܡܐ<EOS> ܘܠܐ ܕܨܗܐ ܠܡ̈ܝܐ<EOS>ܐܠܐ ܠܡܫܡܥ ܦܬܓܡܗ ܕܡܪܝܐ<EOS> ܘܢܐܬܘܢ ܡܢ ܡܥܪܒܐ ܘܥܕܡܐ ܠܡܕܢܚܐ<EOS> ܘܡܢ ܬܝܡܢܐ ܘܥܕܡܐ ܠܓܪܒܝܐ<EOS>ܠܡܒܥܐ ܦܬܓܡܗ ܕܡܪܝܐ ܘܠܐ ܢܫܟܚܘܢܗ<EOS> ܡܛܠ ܕܦܪܩ ܠܗ ܡܢܗܘܢ<EOS> ܡܘܫܐ ܩܕܡ ܟܬܒ ܥܠܝܗܘܢ<EOS> ܕܟܕ<EOS>ܢܐܪܥܢܟ ܒܝܫ̈ܬܐ ܣܓܝܐ̈ܬܐ ܒܚܪܬܐ ܕܝܘܡ̈ܬܐ<EOS> ܬܐܡܪ<EOS> ܡܛܠ ܕܠܝܬ ܐܠܗܐ ܒܓܘܝ ܐܪܥܢܝ ܗܠܝܢ ܒܝܫ̈ܬܐ<EOS>ܐܝܟ ܕܐܡܪܘ ܒܝܘܡ̈ܝ ܚܙܩܝܐܝܠ<EOS> ܕܫܒܩܗ ܡܪܝܐ ܠܐܪܥܐ<EOS> ܘܬܘܒ ܠܐ ܚܙܐ ܠܢ ܡܪܝܐ<EOS> ܘܐܫܥܝܐ ܐܡܪ<EOS>ܥܠܝܗܘܢ<EOS> ܕܚܘܒ̈ܝܟܘܢ ܦܪܫܘ ܒܝܢܝܟܘܢ ܠܐܠܗܟܘܢ<EOS> ܘܚܛܗܝ̈ܟܘܢ ܟܠܘ ܛܒ̈ܬܐ ܡܢܟܘܢ<EOS> ܘܬܘܒ ܐܡܪ<EOS>ܕܬܩܪܘܢ ܒܐܕ̈ܢܝ ܒܩܠܐ ܪܡܐ<EOS> ܘܠܐ ܐܫܡܥܟܘܢ<EOS> ܘܥܠ ܥܡܐ ܕܡܢ ܥܡܡ̈ܐ ܐܡܪ ܕܘܝܕ<EOS> ܕܟܠܟܘܢ ܥܡܡ̈ܐ<EOS>ܩܘܫܘ ܟܦܐ<EOS> ܘܫܒܚܘ ܠܐܠܗܐ ܒܩܠܐ ܕܫܘܒܚܐ<EOS> ܘܬܘܒ ܐܡܪ ܕܫܡܥܘ ܗܕܐ ܟܘܠܟܘܢ ܥܡܡ̈ܐ<EOS> ܘܨܘܬܘ ܟܠ<EOS>ܝܬܒ̈ܝ ܐܪܥܐ<EOS>ܘܐܦ ܡܢ ܩܕܝܡ ܟܠ ܕܫܦܪ ܠܐܠܗܐ ܡܢ ܥܡܡ̈ܐ<EOS> ܝܬܝܪ ܐܙܕܕܩ ܡܢ ܐܝܣܪܝܠ<EOS> ܝܬܪܘܢ<EOS>ܟܘܡܪܐ ܕܡܢ ܥܡܡ̈ܐ<EOS> ܗܘ ܘܙܪܥܗ ܐܬܒܪܟ<EOS> ܘܥܫܢ ܡܘܬܒܗ<EOS> ܘܣܡ ܒܫܩܝܦܐ ܩܢܗ<EOS> ܘܓܒܥܘܢ̈ܝܐ ܡܢ ܥܡܡ̈ܐ<EOS>ܛܡ̈ܐܐ ܝܗܒ ܝܫܘܥ ܝܡܝܢܐ<EOS> ܘܥܠܘ ܘܐܣܬܬܪܘ ܒܝܪܬܘܬܗ ܕܡܪܝܐ<EOS> ܘܗܘܘ ܠܩ̈ܛܝ ܩܝܣ̈ܐ ܘܡ̈ܠܝܝ ܡ̈ܝܐ<EOS>ܠܟܢܘܫܬܗ ܘܠܡܕܒܚܗ ܕܡܪܝܐ<EOS> ܘܟܕ ܒܥܐ ܫܐܘܠ ܕܢܩܛܠ ܐܢܘܢ ܐܬܟܠܝܘ ܫܡܝܐ ܡܢ ܡܛܪܐ<EOS> ܥܕܡܐ ܕܐܬܢܟܣܘ<EOS>ܒܢܘܗ̈ܝ ܕܫܐܘܠ<EOS> ܘܗܝܕܝܢ ܐܬܦܢܝ ܡܪܝܐ ܥܠ ܐܪܥܐ<EOS> ܘܒܪܟ ܠܝܪܬܘܬܗ<EOS> ܘܪܚܒ ܙܢܝܬܐ ܕܩܒܠܬ ܠܓܫܘ̈ܫܐ<EOS>ܗܘܬ ܗܝ ܘܒܝܬ ܐܒܘܗ ܡܩܒܠܬ ܝܪܬܘܬܐ ܒܐܝܣܪܝܠ<EOS> ܘܥܘܒܪ ܐܕܘܡ ܡܢ ܓܬ ܕܦܠܫܬ̈ܝܐ<EOS> ܠܒܝܬܗ ܥܠܬ<EOS>ܩܒܘܬܗ ܕܡܪܝܐ<EOS> ܘܐܬܝܩܪܬ ܠܘܬܗ ܝܬܝܪ ܡܢ ܟܠܗ ܐܝܣܪܝܠ<EOS> ܘܐܬܒܪܟ ܗܘ ܘܒܝܬܗ ܡܢ ܡܪܝܐ<EOS> ܘܐܬܝ ܓܬܝܐ<EOS>ܬܪܣܝ ܠܕܘܝܕ ܒܙܒܢ ܪܕܘܦܝܗ<EOS> ܘܐܬܝܩܪ ܫܡܗ ܕܝܠܗ ܘܙܪܥܗ<EOS> ܘܥܒܕܡܠܟ ܟܘܫܝܐ ܒܓܪܐ ܡܗܝܡܢܐ ܐܣܩ<EOS>ܠܐܪܡܝܐ ܡܢ ܓܘܒܐ<EOS> ܟܕ ܫܒܘܗܝ ܒ̈ܢܝ ܐܝܣܪܝܠ ܥܡܗ<EOS> ܗܕܐ ܗܝ ܕܐܡܪ ܥܠܝܗܘܢ ܡܘܫܐ<EOS> ܕܓܝܘܪܐ ܕܒܟ<EOS>ܢܗܘܐ ܠܥܠ<EOS> ܘܐܢܬ ܬܚܘܬ ܠܬܚܬ<EOS> ܗܢܘܢ ܫܒܘ ܘܐܚܬܘ ܠܐܪܡܝܐ ܢܒܝܐ ܠܓܘܒܐ ܬܚܬܝܐ<EOS> ܘܥܒܕܡܠܟ ܓܝܘܪܐ<EOS>ܡܢ ܟܘܫ ܐܣܩܗ ܠܐܪܡܝܐ ܡܢ ܓܘܒܐ<EOS> ܘܪܥܘܬ ܡܘܐܒܝܬܐ ܡܢ ܥܡܐ ܡܪܓܙܢܐ<EOS> ܥܠܬ ܘܐܬܚܠܛܬ ܒܥܡܐ<EOS>ܕܐܝܣܪܝܠ<EOS> ܘܡܢ ܙܪܥܗ ܩܡܬ ܡܕܒܪܢܘܬܐ ܕܡ̈ܠܟܐ<EOS> ܕܡܢܗܘܢ ܐܬܝܠܕ ܦܪܘܩܐ ܒܥܡܡ̈ܐܕܥܡ̈ܡܐ<EOS> ܘܐܘܪܝܐ<EOS>ܚܬܝܐ ܡܢ ܥܡܐ ܛܡܐܐ ܪܒܐ ܐܝܬܘܗܝ ܗܘܐ ܒܓܒܪ̈ܘܗܝ ܕܕܘܝܕ<EOS> ܘܥܠ ܕܩܛܠܗ ܕܘܝܕ ܒܢܟܠܐ ܒܩܪܒܐ ܕܒ̈ܢܝ<EOS>ܥܡܘܢ<EOS> ܘܪܓ ܐܢܬܬܗ ܘܢܣܒܗ<EOS> ܩܒܠ ܕܘܝܕ ܓܙܪ ܕܝܢܐ ܕܠܐ ܬܥܢܕ ܚܪܒܐ ܡܢ ܒܝܬܗ ܠܥܠܡ<EOS>ܘܬܘܒ ܐܡܪ ܐܫܥܝܐ ܥܠ ܦܪܘܩܢ<EOS> ܕܝܗܒܬܟ ܩܝܡܐ ܠܥܡܐ ܘܢܘܗܪܐ ܠܥܡܡ̈ܐ<EOS> ܐܝܟܢܐ ܟܝ<EOS>ܗܘܐ ܩܝܡܐ ܠܥܡܐ<EOS> ܐܠܐ ܕܡܢ ܙܒܢܐ ܕܐܬܐ ܢܘܗܪܐ ܘܦܪܘܩܐ ܕܥܡܡ̈ܐ<EOS> ܡܢ ܗܘ ܙܒܢܐ ܐܬܟܠܝ<EOS>ܐܝܣܪܐܝܠܐܝܣܪܝܠ ܡܢ ܣܓܕܬܐ ܕܦܬܟܪ̈ܐ<EOS> ܘܗܘܐ ܠܗܘܢ ܩܝܡܐ ܫܪܝܪܐ<EOS> ܥܠ ܗܕܐ ܐܡܪ ܡܘܫܐ<EOS> ܕܐܛܢܟܘܢ<EOS>ܒܥܡ ܕܠܐ ܥܡ<EOS> ܘܒܥܡܐ ܣܟܠܐ ܐܪܓܙܟܘܢ<EOS> ܛܢܘ ܒܢ<EOS> ܘܡܛܠܬܢ ܠܦܬܟܪ̈ܐ ܠܐ ܣܓܕܝܢ<EOS> ܕܠܐ ܢܬܚܣܕܘܢ<EOS>ܡܢܢ<EOS> ܕܚܢܢ ܫܒܩܢ ܦܬܟܪ̈ܐ<EOS> ܘܩܪܝܢ ܕܓܠܘܬܐ ܠܡܕܡ ܕܫܒܩܘ ܠܢ ܐܒܗ̈ܝܢ<EOS> ܘܪܓܙܝܢ<EOS> ܘܡܬܬܒܪ ܠܒܗܘܢ<EOS>ܕܥܠܢ ܘܗܘܝܢ ܝܪ̈ܘܬܐ ܚܠܦܝܗ̈ܘܢ<EOS> ܠܗܘܢ ܓܝܪ ܗܢܘ ܩܝܡܐ ܕܗܘܐ ܠܗܘܢ<EOS> ܕܠܐ ܢܣܓܕܘܢ ܠܐܠܗ̈ܐ<EOS>ܐܚܪ̈ܢܐ<EOS> ܐܦܢ ܠܐ ܩܒܠܘܗܝ ܒܢ ܐܛܢ ܐܢܘܢ<EOS> ܘܠܢ ܗܘܐ ܢܘܗܪܐ ܘܚܝ̈ܐ<EOS> ܐܝܟ ܕܐܟܪܙ ܘܐܡܪ<EOS> ܟܕ ܡܠܦ<EOS>ܕܐܢܐ ܢܘܗܪܗ ܐܢܐ ܕܥܠܡܐ<EOS> ܘܬܘܒ ܐܡܪ<EOS> ܕܗܝܡܢܘ ܥܕ ܐܝܬ ܠܟܘܢ ܢܘܗܪܐ<EOS> ܥܕܠܐ ܡܕܪܟ ܠܟܘܢ ܚܫܘܟܐ<EOS>ܘܬܘܒ ܐܡܪ<EOS> ܕܗܠܟܘ ܒܢܘܗܪܐ ܕܒܢܘ̈ܗܝ ܕܢܘܗܪܐ ܬܬܩܪܘܢ<EOS> ܘܬܘܒ ܐܡܪ ܥܠܘܗܝ<EOS> ܕܢܘܗܪܐ ܒܚܫܘܟܐ ܡܢܗܪ<EOS>ܗܘܐ<EOS> ܗܢܘ ܗܘ ܩܝܡܐ ܕܗܘܐ ܠܥܠܡܐ<EOS> ܘܢܘܗܪܐ ܕܐܢܗܪ ܠܟܠܗܘܢ ܥܡܡ̈ܐ<EOS> ܘܚܓܪ ܘܟܠܐ ܐܢܘܢ ܡܢ ܫܒ̈ܝܠܐ<EOS>ܡܥܩܡ̈ܐ<EOS> ܐܝܟ ܕܟܬܝܒ ܕܒܡܐܬܝܬܗ ܢܗܘܐ ܥܪܡܐ ܠܫܦܝܐ<EOS> ܘܐܬܪܐ ܥܣܩܐ ܠܦܩܥܬܐ<EOS> ܘܢܬܓܠܐ ܐܝܩܪܗ<EOS>ܕܡܪܝܐ<EOS> ܘܢܚܙܐ ܟܠ ܒܣܪ ܚܝܘܗ̈ܝ ܕܐܠܗܐ<EOS>ܗܢܐ ܥܘܗܕܢܐ ܩܠܝܠ ܟܬܒܬ ܠܟ ܥܠ ܥܡܡ̈ܐ<EOS> ܕܡܫܬܒܗܪܝܢ ܝܗܘ̈ܕܝܐ ܘܐܡܪܝܢ<EOS> ܕܚܢܢ<EOS>ܐܢܘܢ ܥܡܗ ܕܐܠܗܐ<EOS> ܘܒ̈ܢܝ ܐܒܪܗܡ<EOS> ܒܪܡ ܕܝܢ ܚܢܢ ܢܫܡܥ ܠܝܘܚܢܢ ܕܐܡܪ ܠܗܘܢ<EOS> ܟܕ ܡܫܬܒܗܪܝܢ<EOS>ܕܚܢܢ ܚܢܢ ܒ̈ܢܝ ܐܒܪܗܡ<EOS> ܗܝܕܝܢ ܐܡܪ ܠܗܘܢ ܝܘܚܢܢ<EOS> ܕܠܐ ܬܗܘܘܢ ܚܬܝܪܝܢ ܘܐܡܪܝܢ<EOS> ܕܐܒܐ ܐܝܬ ܠܢ<EOS>ܐܒܪܗܡ<EOS> ܡܛܠ ܕܡܢ ܗܠܝܢ ܟܐ̈ܦܐ ܡܫܟܚ ܐܠܗܐ ܠܡܩܡܘ ܒܢ̈ܝܐ ܠܐܒܪܗܡ<EOS> ܘܦܪܘܩܢ ܐܡܪ ܠܗܘܢ<EOS> ܕܒ̈ܢܘܗܝ<EOS>ܐܢܬܘܢ ܕܩܐܝܢ<EOS> ܘܠܐ ܒ̈ܢܝ ܐܒܪܗܡ<EOS> ܘܫܠܝܚܐ ܐܡܪ<EOS> ܕܣ̈ܘܟܐ ܕܚ̈ܛܝ ܐܬܦܫܚ ܠܗܝܢ<EOS> ܘܚܢܢ<EOS>ܒܕܘ̈ܟܝܬܗܝܢ ܐܬܛܥܡܢ<EOS> ܘܗܘܝܢ ܫܘ̈ܬܦܐ ܠܫܘܡܢܗ ܕܙܝܬܐ<EOS> ܡܟܝܠ ܠܐ ܢܫܬܒܗܪ ܘܢܚܛܐ<EOS> ܕܠܐ ܐܦ ܚܢܢ<EOS>ܢܬܦܫܚ<EOS> ܕܗܐ ܡܬܛܥܡܘ ܡܬܛܥܡܝܢܢ ܒܗ ܒܙܝܬܐ<EOS> ܗܢܐ ܡܦܩ ܒܪܘܚܐ ܕܠܘܩܒܠ ܝܗܘܕ̈ܝܐ<EOS> ܥܠ<EOS>ܕܡܫܬܒܗܪܝܢ<EOS> ܕܚܢܢ ܐܢܘܢ ܒ̈ܢܝ ܐܒܪܗܡ<EOS> ܘܚܢܢ ܐܢܘܢ ܥܡܗ ܕܐܠܗܐ<EOS>ܫܠܡܬ ܬܚܘܝܬܐ ܕܥܠ ܥܡܐ ܘܥܡ̈ܡܐ<EOS>