ܗ ܡܶܢܶܗ ܒܰܪ ܩܳܠܶܗ<EOS>ܡܛܰܐܘܢܝ̱ ܙܰܒ̈ܢܶܐ<EOS>ܡܶܢ ܙܰܕܺܝ̈ܩܶܐ<EOS>ܘܠܳܐ ܐ̱ܢܳܫ ܬܰܒܪܰܢܝ̱<EOS>ܐܰܝܟ ܒܰܪ ܡܰܪܝܰܡ<EOS>ܗܳܐ ܓܶܝܪ ܐܶܠܺܝܳܐ ܡܺܝܬܳܐ ܐܰܚܺܝ<EOS>ܘܳܐܦܶܢ ܗܽܘ ܦܠܰܛ ܡܶܢ ܐܺܝ̈ܕܰܝ<EOS>ܗܘܳܐ ܠܺܝ ܒܳܬܪܶܗ ܒܽܘܝܳܐܳܐ<EOS>ܕܡܺܝܬܳܐ ܕܰܐܚܺܝ ܐܰܥܕܺܝܬܶܗ<EOS>ܡܶܢ ܐܶܠܺܝܫܰܥ ܒܰܪ ܫܳܦܰܛ<EOS>ܫ̈ܰܒܛܶܐ ܒܶܠܥܶܬ ܬܪ̈ܶܝܢ ܓܶܝܪ ܡܺܝ̈ܬܺܝܢ ܐܰܚܺܝ ܗ̱ܘܳܐ<EOS>ܒܚܰܕ ܫܰܒܛܳܐ ܗܶܦܟܰܬ ܕܒܰܪ̱ܬ ܠܰܢܒܺܝܳܐ<EOS>ܐܳܦ ܠܡܺܝ̈ܬܶܐ ܕܰܐܚܺܝ ܗ̱ܘܳܐ<EOS>ܥܽܘܢܺܝܬܳܐ ܒܪܺܝܟ ܕܰܨܪܳܐ ܩܰܒܪ̈ܶܝܗ̇ ܕܰܫܝܽܘܠ ܒܝܰܕ ܩܳܠܶܗ<EOS>ܩܶܢܛܶܬ ܡܶܢܶܗ<EOS>ܕܓܰܚܙܰܝ ܕܰܚܙܺܝܬ<EOS>ܟܰܕ ܣܳܡ ܚܽܘܛܪܳܐ<EOS>ܠܥܶܠ ܡܶܢ ܛܰܠܝܳܐ<EOS>ܫܰܩܠܶܗ ܓܰܢܒܳܐ ܠܚܽܘܛܪܳܐ ܘܰܥܛܰܦ<EOS>ܐܶܬܳܐ ܐܠܺܝܫܰܥ ܐܶܬܟܰܦܰܦ<EOS>ܘܰܙܥܰܪ ܥܰܡ ܛܰܠܝܳܐ ܘܺܝܪܶܒ<EOS>ܘܰܠܟܳܐ ܘܰܠܟܳܐ ܗܰܠܶܟ ܬܽܘܒ<EOS>ܬܰܘܪܰܬ ܠܺܝ ܒܐ̱ܪ̈ܳܙܶܐ ܚ̈ܰܕܬܶܐ<EOS>ܕܰܚܙܺܝܬ ܬܰܡܳܢ ܕܚܰܕ ܛܰܠܝܳܐ ܒܰܠܚܽܘܕ ܐܰܚܺܝܘ<EOS>ܛܽܘܒܰܝ ܗ̱ܘܳܐ ܟܰܕ ܐ̱ܪ̈ܳܙܶܐ ܗ̱ܘܰܘ<EOS>ܘܠܳܐ ܗܳܫܳܐ ܕܰܡܪܰܕܘ̱ ܡܺܝ̈ܬܶܐ ܘܰܙܟܰܐܽܘܢܝ̱<EOS>ܡܽܘܫܶܐ ܕܰܚ̇ܙܺܝܬ<EOS>ܙܺܝܘܳܐ ܪܰܒܳܐ<EOS>ܥܰܠ ܦܰܪܨܽܘܦܶܗ<EOS>ܩܶܢܛܶܬ ܡܶܢܶܗ<EOS>ܠܰܘ ܕܶܝܢ ܐܰܝܟ ܡܳܐ ܕܩܳܢܶܛ ܗܘܺܝܬ ܓܶܕܫܰܢܝ̱<EOS>ܢܺܝܣܳܢ ܒܰܫܝܽܘܠ ܐܰܘܥܺܝ ܠܺܝ<EOS>ܪܥܺܝܬ ܓܶܝܪ ܪܳܥܼܝܳܐ ܕܰܫ̈ܠܰܕܶܐ<EOS>ܕܶܐܠܦ̈ܶܐ ܫܶܬܡܳܐܐ ܕܰܢܦܼܰܠܘ̱ ܗ̱ܘܰܘ<EOS>ܗܳܢܳܐ ܫܺܝܛܳܐ ܘܡܰܟܺܝܟܳܐ<EOS>ܕܰܒܣܺܝܬ ܥܠܰܘܗ̱ܝ ܠܡܰܪ̈ܥܶܐ ܘܠܰܟܪ̈ܺܝܗܶܐ ܐܰܚܠܶܡ<EOS>ܠܰܐܚܪ̈ܺܢܶܐ ܠܰܚܡܳܐ ܐܰܣܓܺܝ<EOS>ܘܠܰܚܡܰܢ ܕܺܝܠܰܢ ܡܶܢ ܦܽܘܡܰܢ ܚܳܛܶܦ ܠܶܗ<EOS>ܚܠܽܘܠܳܐ ܪܰܒܳܐ<EOS>ܗܳܘܶܐ ܗ̱ܘܳܐ ܒܰܫܝܽܘܠ<EOS>ܟܰܕ ܒܳܠܥܰܬ ܗܘܳܬ<EOS>ܠܰܕܒܶܝܬ ܩܽܘܪܳܚ<EOS>ܒܶܣܡܳܐ ܪܰܒܳܐ ܥܒܰܕ ܠܺܝ ܣܳܛܳܢܳܐ<EOS>ܕܰܥܒܰܕ ܣܶܕܩܳܐ ܒܰܠܘ̈ܳܝܶܐ<EOS>ܡܰܒܽܘܥܳܐ ܕܚܰܠܒܳܐ ܘܕܶܒܫܳܐ<EOS>ܐܰܪܕܺܝ ܠܺܝ ܒܰܐܬܪܳܐ ܨܰܗܝܳܐ<EOS>ܕܰܟܢܽܘܫ̈ܳܬܳܐ ܕܥܰܘ̈ܳܠܶܐ<EOS>ܢܚܼܶܬ ܠܳܗ̇ ܠܰܫܝܽܘܠ ܗܳܐ ܚܰܝܰܘ ܙܰܕܺܝ̈ܩܶܐ ܘܰܢܦܼܰܩܘ̱<EOS>ܡܽܘܫܶܐ ܚ̈ܰܝܶܐ ܐܰܚܶܬ ܠܳܗ̇<EOS>ܝܶܫܽܘܥ ܕܶܝܢ ܢܰܚܶܡ ܘܰܐܣܶܩ ܠܰܕܡܺܝ̈ܬܺܝܢ<EOS>ܛܽܘܒܰܝ ܗܘܳܐ ܕܶܝܢ<EOS>ܒܝܰܘܡ̈ܰܝ ܛܰܢܳܢ̈ܶܐ<EOS>ܕܰܒܣܰܝ̈ܦܰܝܗܽܘܢ<EOS>ܡܶܬܒܰܣܰܡ ܗܘܺܝܬ<EOS>ܦܺܝܢܚܶܣ ܛܰܢܳܢܳܐ ܕܥܼܰܨ ܗ̱ܘܳܐ ܝܰܗ̱ܒ ܠܺܝ<EOS>ܒܪܺܝܫܳܐ ܕܢܶܝܙܟܶܗ ܒܽܘܣܳܡܳܐ<EOS>ܠܰܙܡܪܝ̱ ܘܠܟܽܘܣܳܒܝ̱ ܐܰܟܚܰܕ<EOS>ܒܪܺܝܫܳܐ ܕܪܽܘܡܚܶܗ ܐܰܘܫܶܛ ܠܺܝ<EOS>ܠܡܰܢܽܘ ܟܰܝ ܬܪ̈ܶܝܢ ܬܰܘܪ̈ܺܝܢ<EOS>ܕܦܰܛܡܳܐ ܡܶܢ ܡܬܽܘܡ ܒܪܺܝܫܳܐ ܕܢܺܝܙܟܳܐ ܐܶܬܩܰܪܰܒܘ̱<EOS>ܚܠܳܦ ܕܶܝܢ ܟܽܘܣܳܒܝ̱ ܒܰܪ̱ܬ ܪ̈ܺܝܫܳܢܶܐ<EOS>ܠܒܰܪ̱ܬ ܝܽܘܳܐܪܳܫ ܚܼܛܰܦ ܝܶܫܽܘܥ ܡܶܢ ܐܺܝܕ̈ܰܝ<EOS>ܦܺܝܪܡܶܗ ܕܰܐܗܪܽܘܢ<EOS>ܡܰܕܚܶܠ ܗ̱ܘܳܐ ܠܺܝ<EOS>ܕܩܳܡ ܒܶܝܬ ܡܺܝ̈ܬܶܐ<EOS>ܠܚܰܝ̈ܶܐ ܘܰܙܟܼܳܢܝ̱<EOS>ܨܠܺܝܒܳܐ ܝܰܬܺܝܪ ܡܶܢܶܗ ܡܶܕܚܰܠ ܠܺܝ<EOS>ܕܨܳܪܝ ܐܶܢܽܘܢ ܩܰܒܪ̈ܶܐ ܕܰܫܝܽܘܠ<EOS>ܙܩܺܝܦܳܐ ܕܒܶܗ ܗܽܘ ܩܳܛܶܠ ܗܘܺܝܬ<EOS>ܗܳܫܳܐ ܒܶܗ ܗܽܘ ܐܶܬܩܰܛܠܶܬ<EOS>ܠܰܘ ܣܰܓܽܝ ܪܰܒ ܟܽܘܐܳܪܶܗ<EOS>ܕܰܐܝܢܳܐ ܕܚܳܐܶܒ ܡܶܢ ܓܰܢ̱ܒܳܪܳܐ ܕܰܡܙܰܝܶܢ<EOS>ܒܺܝܫ ܠܺܝ ܟܽܘܳܐܪܰܝ ܡܶܢ ܫܽܘܢܳܩܝ̱<EOS>ܕܰܒܓܰܒܪܳܐ ܙܩܺܝܦܳܐ ܚܳܒܶܬ ܥܰܙܺܝܙܽܘܬܝ̱<EOS>ܪܽܘܡܚܶܗ ܕܦܺܝܢܚܶܣ<EOS>ܬܽܘܒ ܐܰܕܚܶܠܬܳܢܝ̱<EOS>ܕܒܳܗ̇ ܗܽܘ ܒܚܰܪܒܶܗ<EOS>ܟܠܳܐ ܡܰܘܬܳܢܳܐ<EOS>ܪܽܘܡܚܳܐ ܢܛܰܪܬܶܗ ܠܺܐܝܠܳܢܳܐ ܕܚܰܝ̈ܶܐ<EOS>ܐܰܦܨܰܚܬܳܢܝ̱ ܐܳܦ ܐܰܟܡܰܪܬܳܢܝ̱<EOS>ܕܰܟܠܳܬ ܠܳܐܕܳܡ ܡܶܢ ܚܰܝ̈ܶܐ<EOS>ܘܰܟܠܳܬ ܡܰܘܬܳܐ ܡܶܢ ܥܰܡܳܐ<EOS>ܪܽܘܡܚܳܐ ܕܶܝܢ ܕܰܒܠܰܥ ܝܶܫܽܘܥ<EOS>ܐܶܢܳܐ ܚܫܶܬ ܒܳܗ̇ ܗܼܽܘ ܒܳܠܼܰܥ ܘܶܐܢܳܐ ܡܰܝܠܶܠ<EOS>ܢܦܰܩܘ̱ ܡܶܢܶܗ ܡܰܝ̈ܳܐ ܘܰܕܡܳܐ<EOS>ܣܚܼܳܐ ܐܳܕܳܡ ܘܰܚܝܳܐ ܘܰܦܢܳܐ ܠܦܰܪܕܰܝܣܳܐ<EOS>ܗ̱ܘܰܘ ܠܺܝ ܦܽܘ̈ܡܶܐ<EOS>ܙܳܕܽܘ̈ܩܳܝܶܐ<EOS>ܘܕܰܪܫܰܘ ܥܰܡܶܗ<EOS>ܐܰܝܟ ܡܶܢ ܪܶܥܝܳܢܝ̱<EOS>ܕܠܳܐ ܠܰܡ ܐܺܝܬ ܚܰܝܰܬ ܡܺܝ̈ܬܶܐ ܠܰܓܡܰܪ<EOS>ܬܼܳܢܶܐ ܠܗܽܘܢ ܝܶܫܽܘܥ ܦܶܬܓܳܡܳܐ<EOS>ܕܶܐܢܳܐ ܒܰܠܚܽܘܕ ܪܶܓܫܶܬ ܒܶܗ<EOS>ܡܶܢ ܣܰܢܝܳܐ ܩܼܥܳܐ ܘܰܐܥܺܝܩܰܢܝ̱<EOS>ܕܶܐܢܳܐ ܐ̱ܢܳܐ ܠܰܡ ܐܰܠܳܗܶܗ<EOS>ܕܗܰܘ ܐܰܒܪܳܗܳܡ ܘܰܐܠܳܗܳܐ ܠܳܐ ܗ̱ܘܳܐ ܕܡܺܝ̈ܬܶܐ<EOS>ܛܽܘܒܰܝ ܗ̱ܘܳܐ ܟܰܕ ܡ̈ܶܠܶܐ ܗܘ̈ܰܝ<EOS>ܘܠܳܐ ܕܚܰܘܶܝܢܝ̱ ܚܰܝܰܬ ܡܺܝ̈ܬܶܐ ܒܰܥܒܳܕܳܐ<EOS>ܝܶܫܽܘܥ ܒܰܪܢܽܘܢ<EOS>ܡܰܠܟ̈ܶܐ ܬܠܳܬܺܝܢ<EOS>ܩܰܒܪ̈ܶܐ ܘܢܶܩ̈ܥܶܐ<EOS>ܚܼܪܰܒ ܘܰܡܠܳܐ ܠܺܝ<EOS>ܐܰܚܪܶܒ ܠܺܐܝܪܺܝܚܽܘ ܘܰܡܠܳܐ ܠܰܫܝܽܘܠ<EOS>ܗܳܢܳܐ ܕܶܝܢ ܝܶܫܽܘܥ ܕܶܐܬܳܐ<EOS>ܐܰܚܪܶܒ ܩܰܒܪ̈ܶܐ ܡܶܢ ܡܺܝ̈ܬܶܐ<EOS>ܘܰܡܠܳܐ ܟܰܪ̈ܟܶܐ ܥܶܠܳܝ̈ܶܐ<EOS>ܠܡܳܢܳܐ ܟܰܝ ܟܰܕ ܗܳܐ ܕܳܡܶܝܢ<EOS>ܒܰܫܡ̈ܳܗܰܝܗܽܘܢ ܠܳܐ ܕܳܡܶܝܢ ܒܣܽܘܥܪ̈ܳܢܰܝܗܽܘܢ<EOS>ܗܰܘ ܝܰܗ̱ܒ ܠܺܝ ܦܰܓܪܶܗ ܕܰܥܟܰܪ<EOS>ܗܳܢܳܐ ܕܶܝܢ ܐܰܥܕܺܝ ܦܰܓܪܶܗ ܕܠܳܥܳܙܳܪ<EOS>ܡܽܘܫܶܐ ܒܥܰܛܶܗ<EOS>ܠܗܰܘ ܡܶܨܪܳܝܳܐ<EOS>ܒܡܰܟܽܝܟܽܘܬܶܗ<EOS>ܚܠܰܛ ܟܽܐܢܽܘܬܶܗ<EOS>ܡܶܢ ܐܰܝܟܳܐ ܟܰܝ ܢܳܡܽܘܣܳܐ ܚܰܕܬܳܐ ܢܒܼܰܥ ܠܺܝ<EOS>ܕܰܡܚܳܐ ܠܳܟ ܠܰܡ ܥܰܠ ܦܰܟܳܟ<EOS>ܐ̱ܚܪܺܢܳܐ ܦܰܟܳܟ ܐܰܬܩܶܢ ܠܶܗ<EOS>ܘܰܚܙܺܝ ܠܰܡ ܕܰܠܡܳܐ ܬܶܣܢܶܝܘܗ̱ܝ<EOS>ܚܠܳܦ ܛܰܢܳܢܳܐ ܥܰܙܺܝܙܳܐ<EOS>ܕܰܒܥܰܛ ܘܰܩܛܰܠ ܚܰܢܳܢܳܐ ܚܰܕܬܳܐ ܕܢܰܚ ܠܰܢ<EOS>ܫܡܽܘܐܶܝܠ ܠܰܐܓܳܓ ܕܦܳܫܰܚ ܗ̱ܘܳܐ<EOS>ܝܶܫܽܘܥ ܕܶܝܢ ܠܗܰܘ ܕܰܡܫܰܪܺܝ ܐܰܣܺܝ ܗ̱ܘܳܐ<EOS>ܡܪܰܚܡܳܢܽܘܬܳܐ<EOS>ܕܰܐܝܟ ܙܶܥܪܰܬ ܗܘܳܬ<EOS>ܒܗܰܘ ܙܰܒܢܳܐ<EOS>ܗܳܐ ܣܶܓܝܰܬ ܠܳܗ̇<EOS>ܘܺܐܝܬ ܬܽܘܒ ܐܰܝܟܳܐ ܕܡܶܣܢܳܐ ܣܳܢܝܳܐ ܗܘܳܬ<EOS>ܕܢܶܥܒܰܪ ܐ̱ܢܳܫ ܥܰܠ ܦܽܘܩܕܳܢܳܐ<EOS>ܕܠܳܐ ܪ̈ܳܚܡܺܝܢ ܓܶܝܪ ܐܶܬܩܰܛܰܠܘ̱<EOS>ܫܳܐܽܘܠ ܘܳܐܚܳܒ ܥܰܠ ܕܰܨܒܰܘ<EOS>ܠܰܡܪܰܚܡܽܘ ܥܰܠ ܒܺܝ̈ܫܶܐ<EOS>ܘܠܳܐ ܐܶܬܩܰܛܰܠܘ̱ ܕܚܰܝܳܒܺܝܢ ܗ̱ܘܰܘ ܦܽܘܪܥܳܢܳܐ<EOS>ܠܰܙܒܰܢܝ̱ ܕܺܝܠܝ̱ ܗܰܦܟܶܗ ܝܶܫܽܘܥ<EOS>ܕܟܽܠ ܐ̱ܢܳܫ ܠܰܡ ܢܺܚܶܐ ܘܢܺܚܽܘܢ ܩܳܛܽܘܠܶܗ<EOS>ܕܟܺܝܪ ܗܽܘ ܫܶܡܫܽܘܢ<EOS>ܓܽܘܪܝܳܐ ܕܰܐܪܝܳܐ<EOS>ܕܰܬܒܰܪ ܝܰܗܒ ܠܺܝ<EOS>ܥܪ̈ܳܕܶܐ ܕܦܶܠܫܰܬ<EOS>ܐܳܦ ܗܰܘ ܪܰܒܳܐ ܚܰܝܠܳܐ ܐܰܒܢܺܝܪ ܒܰܪ ܢܺܝܪ<EOS>ܛܰܒܝܳܐ ܨܳܕ ܠܺܝ ܩܰܠܺܝܠܳܐ<EOS>ܠܰܥܫܳܐܶܝܠ ܒܰܪ ܨܽܘܪܳܝܳܐ<EOS>ܕܰܡܚܳܝܗ̱ܝ ܘܰܫܕܳܝܗ̱ܝ ܥܰܠ ܐܰܪܥܳܐ<EOS>ܐܳܦ ܒܰܢܝܳܐ ܒܗܰܝܟܰܠ ܩܽܘܕܫܳܐ<EOS>ܩܰܛܠܶܗ ܠܝܽܘܐܳܒ ܟܺܐܢܳܐܺܝܬ ܐܰܝܟ ܡܳܐ ܕܰܟܬܺܝܒ<EOS>ܕܚܶܡܠܰܬ ܣܰܝܦܳܗ̇ ܟܺܐܢܽܘܬܳܐ<EOS>ܢܕܽܘܨܽܘܢ ܡܶܟܺܝܠ ܬܰܝܳܒ̈ܶܐ ܒܛܰܝܒܽܘܬܳܐ<EOS>ܡܫܼܰܚ ܗ̱ܘܳܐ ܕܰܘܺܝܕ<EOS>ܠܰܐܕܽܘ̈ܡܳܝܶܐ<EOS>ܚܶܒܠܺܝ̈ܢ ܚܶܒܠܺܝ̈ܢ<EOS>ܘܰܚܪܰܒ ܐܶܢܽܘܢ<EOS>ܟܡܳܐ ܟܰܝ ܪܰܚܡܰܢ ܐܰܢ̱ܬ ܐܰܘ ܒܰܪ ܕܰܘܺܝܕ<EOS>ܕܟܺܐܢܽܘܬܶܗ ܕܕܰܘܺܝܕ ܥܶܦܰܬ<EOS>ܕܰܬܪ̈ܶܝܢ ܚܶܒܠܺܝ̈ܢ ܩܛܰܠ ܗ̱ܘܳܐ<EOS>ܘܰܡܠܳܐ ܚܒܳܠܳܐ ܡܰܚܶܐ ܗ̱ܘܳܐ<EOS>ܒܰܪ ܕܰܘܺܝܕ ܗܳܐ ܡܰܠܶܦ ܠܰܢ<EOS>ܕܰܫܒܽܘܩ ܠܰܐܚܽܘܟ ܫܒܰܥ ܫܒܰܥ ܠܰܡ ܥܰܠ ܫܰܒܥܺܝܢ<EOS>ܠܗܰܠ ܟܺܐܢܽܘܬܳܐ ܕܶܐܬܡܰܫܚܰܬ<EOS>ܗܳܪܟܳܐ ܕܶܝܢ ܒܰܣܺܝܡܽܘܬܳܐ ܕܠܳܐ ܡܽܘܫܳܚܳܐ<EOS>ܛܢܳܢܳܐ ܘܚܰܝܠܳܐ<EOS>ܩܢܳܐ ܗ̱ܘܳܐ ܕܰܘܺܝܕ<EOS>ܠܰܐܪܝܳܐ ܘܕܺܐܒܳܐ<EOS>ܩܛܰܠ ܗ̱ܘܳܐ ܐܰܟܚܰܕ<EOS>ܫܰܒܩܶܗ ܠܰܐܪܝܳܐ ܚܰܣܺܝܢܳܐ ܘܰܪܗܶܛ ܠܶܗ<EOS>ܥܰܠ ܓܰܢ̱ܒܳܪܳܐ ܥܰܙܺܝܙܳܐ<EOS>ܒܟܺܐܦܳܐ ܒܰܕܰܪ ܢܰܗܺܝܪܶܗ<EOS>ܘܰܫܒܰܩܬܶܗ ܢܰܦܫܶܗ ܘܰܐܘܦܺܝ<EOS>ܝܶܫܽܘܥ ܕܶܝܢ ܩܪܳܐ ܠܡܺܝܬܳܐ<EOS>ܥܠܺܝܡܳܐ ܥܠܺܝܡܳܐ ܐܳܦ ܡܺܝ̈ܬܶܐ ܠܶܗ ܕܰܡܟ̈ܶܐ ܐܶܢܽܘܢ<EOS>ܥܠܺܝܡܳܐ ܐܰܚܺܝ ܘܰܚܛܰܦ ܡܶܢܝ̱<EOS>ܚܙܺܝܪ̈ܶܐ ܫܺܝ̈ܛܶܐ ܚܢܰܩ ܗ̱ܘܳܐ ܠܺܝ ܒܓܰܘ ܝܰܡܳܐ<EOS>ܩܛܰܠܘ̱ ܠܶܘ̈ܳܝܶܐ<EOS>ܡܶܛܽܠ ܥܶܓܠܳܐ<EOS>ܠܰܐܒܳܗܰܝ̈ܗܽܘܢ<EOS>ܘܠܰܐܚܰܝ̈ܗܽܘܢ<EOS>ܢܶܦܬܰܚ ܒܺܐܝ̈ܕܰܘܗ̱ܝ ܒܰܪܬܶܗ ܢܟܰܣ ܗ̱ܘܳܐ<EOS>ܡܰܠܟܳܐ ܕܡܽܘܐܳܒ ܥܰܠ ܫܽܘܪܳܐ<EOS>ܠܰܒܪܶܗ ܒܽܘܟܪܶܗ ܕܒܰܚ ܗ̱ܘܳܐ<EOS>ܠܽܘܩܒܰܠ ܚܰܪܒܶܗ ܐܶܬܦܰܨܚܰܬ<EOS>ܒܝܶܫܽܘܥ ܗܽܘ ܩܗܺܝܬ ܚܰܪܒܳܐ<EOS>ܐܳܦ ܐܶܙܕܰܓܪܰܬ ܐܶܫܬܳܐ ܚܳܬܳܗ̇ ܕܰܫܝܽܘܠ<EOS>ܚܶܡܬܶܗ ܕܫܶܡܥܽܘܢ ܐܶܬܚܰܠܡܰܬ<EOS>ܠܰܫܝܽܘܠ ܕܶܝܢ ܐܰܟܪܶܗ ܛܳܒܳܐ ܕܚܽܘܠܡܳܢܳܗ̇<EOS>ܗܳܢܳܐ ܝܶܫܽܘܥ<EOS>ܟܰܕ ܒܰܪ ܟܺܐܢܰܐ ܗ̱ܘ<EOS>ܟܽܠ ܛܰܝܒܽܘܬܳܐ<EOS>ܡܶܬܟܰܪܙܳܐ ܒܶܗ<EOS>ܠܺܝ ܕܶܝܢ ܗܼܺܝ ܛܰܝܒܽܘܬܶܗ ܫܽܘܢܳܩܳܐ ܒܶܗ<EOS>ܚܣܳܡܰܐ ܗ̱ܘ ܥܶܠܰܬ ܒܽܘܣܳܡܳܢ<EOS>ܕܰܚܣܳܡܳܐ ܓܶܝܪ ܡܶܢ ܠܽܘܩܕܰܡ<EOS>ܡܼܰܙܶܓ ܗ̱ܘܳܐ ܠܺܝ ܕܡܳܐ ܫܳܪܽܘܝܳܐ<EOS>ܡܰܢ ܚܳܒܶܬ ܠܶܗ ܠܒܰܪ ܡܰܪܝܰܡ<EOS>ܕܶܐܬܳܐ ܦܰܩܶܕ ܕܠܳܐ ܠܰܡ ܬܶܪܓܰܙ ܥܰܠ ܐܰܚܽܘܟ<EOS>ܫܩܼܰܠ ܚܰܪܒܳܐ ܡܶܢ ܒܶܝܬ ܐܰܚ̈ܶܐ<EOS>ܕܰܒܚܰܪܒܶܗ ܕܩܳܐܶܝܢ ܒܶܣܡܰܬ ܕܫܳܪܽܘܬܺܝܢ<EOS>ܟܰܟܳܪܺܝܬܳܐ<EOS>ܒܓܰܘ ܬܶܓܪܽܘܡܬܳܐ<EOS>ܐܶܫܟܰܚ ܫܶܡܫܽܘܢ<EOS>ܠܡܳܐ ܟܰܝ ܐ̱ܪܳܙܰܐ ܗ̱ܘ<EOS>ܗܳܢܳܐ ܝܶܫܽܘܥ ܐܰܣܺܝܓ ܠܰܢ ܐ̱ܪ̈ܳܙܶܐ<EOS>ܒܶܝܬ ܓ̈ܰܠܠܶܐ ܕܐܪ̈ܳܙܰܘܗ̱ܝ ܢܶܦܠܰܬ<EOS>ܕܰܐܡܬܶܠ ܠܰܢ ܚܰܝܰܬ ܡܺܝ̈ܬܶܐ<EOS>ܒܟܽܠ ܐ̱ܪ̈ܳܙܰܝܢ ܘܰܒܟܽܠ ܛܽܘ̈ܦܣܺܝܢ<EOS>ܡܶܢ ܐܳܟܠܳܐ ܐܽܘܟܠܳܐ ܢܦܼܰܩ ܗ̱ܘܳܐ<EOS>ܐܰܡܬܶܠ ܫܶܡܫܽܘܢ ܠܺܝ ܕܶܝܢ ܗܶܦܟܳܐܺܝܬ ܓܶܕܫܰܬ<EOS>ܕܳܐܟܠܳܐ ܢܦܼܰܩ ܠܺܝ ܡܶܢ ܐܽܘܟܠܳܐ<EOS>ܕܡܶܢ ܐܳܕܳܡ ܗܳܐ ܒܰܪ ܐܳܕܳܡ ܕܰܐܣܺܝܦܳܢܝ̱<EOS>ܘܳܐܦ ܙܰܕܺܝ̈ܩܶܐ<EOS>ܐܰܣܓܺܝܘ ܬܶܒܪܽܘܢܝ̱<EOS>ܕܚܰܝܰܬ ܡܺܝ̈ܬܶܐ<EOS>ܒܗܽܘܢ ܐܶܬܟܰܪܙܶܬ<EOS>ܡܰܙܰܓܘ̱ ܕܶܝܢ ܒܶܐܒܠܰܝ̈ ܒܽܘܝܳܐܳܐ ܪܰܒܳܐ<EOS>ܒܰܨܠܽܘܬ ܐܰܣܳܐ ܘܚܶܙܰܩܝܳܐ<EOS>ܒܰܩܛܺܝ̈ܠܶܐ ܡܶܫܬܪܶܐ ܗܘܺܝܬ<EOS>ܘܳܐܦ ܒܰܫܠܰܕ̈ܶܐ ܡܚܰܫܶܡ ܗܘܺܝܬ<EOS>ܐܶܠܺܝܳܐ ܢܶܒܢ̈ܰܝ ܒܰܥܠܳܐ<EOS>ܢܰܟܶܣ ܝܰܗ̱ܒ ܠܺܝ ܒܠܰܚܡܳܐ ܕܺܐܝܙܒܶܠ ܐܶܬܦܰܛܰܡܘ̱<EOS>ܟܺܐܢ̈ܶܐ ܐܳܠܨܽܘܢܝ̱ ܕܐܬܝܥܢ<EOS>ܝܶܫܽܘܥ ܕܶܝܢ ܐܰܠܨܰܢܝ̱ ܕܶܐܬܺܝܒ ܠܳܟ ܕܶܐܟܠܶܬ<EOS>ܩܶܢܛܰܬ ܡܶܢܶܗ<EOS>ܕܰܕܡܳܐ ܪܣܺܝܣܳܐ<EOS>ܕܪܰܣ ܗ̱ܘܳܐ ܡܽܘܫܶܐ<EOS>ܥܰܠ ܟܽܠ ܬܰܪ̈ܥܺܝܢ<EOS>ܕܟܰܕ ܗܽܘ ܩܛܺܝܠܰܐ ܗ̱ܘ ܠܚܰܝ̈ܶܐ ܢܳܛܰܪ<EOS>ܡܶܢ ܕܡܳܐ ܡܶܢ ܡܬܽܘܡ ܠܳܐ ܕܶܚܠܰܬ ܐܶܠܳܐ ܡܶܢ ܕܡܳܐ ܕܥܰܠ ܬܰܪ̈ܥܶܐ<EOS>ܘܡܶܢ ܗܳܢܳܐ ܬܽܘܒ ܕܥܰܠ ܩܰܝܣܳܐ ܕܡܳܐ ܕܰܩܛܺܝ̈ܠܶܐ ܒܽܘܣܳܡܰܐ ܗ̱ܘ<EOS>ܘܰܐܝܟ ܪܺܝܚ ܒܰܣܺܝܡܰܐ ܗ̱ܘ ܕܡܶܗ ܕܝܶܫܽܘܥ ܠܺܝ ܣܽܘܪܳܕܰܐ ܗ̱ܘ<EOS>ܕܡܳܐ ܕܶܐܙܠܶܬ ܕܺܐܪܺܝܚ ܒܰܕܡܶܗ<EOS>ܡܣܰܪܶܕ ܠܺܝ ܪܺܝܚܳܐ ܕܚܰܝ̈ܶܐ ܕܰܟܣܶܐ ܒܶܗ<EOS>ܟܳܗ̈ܢܶܐ ܘܟܽܘܡܪ̈ܶܐ<EOS>ܡܫܺܝܚ̈ܶܐ ܘܡܰܠܟ̈ܶܐ<EOS>ܕܚܰܘܺܝܘ ܛܽܘ̈ܦܣܶܐ<EOS>ܕܚܰܝܰܬ ܡܺܝ̈ܬܶܐ<EOS>ܠܳܐ ܗܘܳܐ ܒܰܨܠܺܝܒܰܝ̈ܗܽܘܢ ܐܶܬܢܰܨܰܚܘ̱<EOS>ܟܠܺܝ̈ܠܶܐ ܘܬܳܓ̈ܶܐ ܣܺܝܡܺܝܢ ܗ̱ܘܰܘ<EOS>ܘܟܰܕ ܢܶܦܠܶܬ ܒܺܐܝܓܽܘ̈ܢܰܝܗܽܘܢ<EOS>ܒܳܠܰܥ ܗܘܺܝܬ ܐܳܦ ܡܰܚܶܐ ܗܘܺܝܬ<EOS>ܗܳܢܳܐ ܕܶܝܢ ܒܰܪ ܢܰܓܳܪܳܐ<EOS>ܒܰܟܠܺܝܠ ܟܽܘܒܰܘ̈ܗ̱ܝ ܫܳܦܶܠ ܘܰܫܕܳܗ̇ ܠܰܚܬܺܝܪܽܘܬܝ̱<EOS>ܒܫܺܝܛܽܘܬܳܐ ܘܰܒܡܺܝܬܽܘܬܳܐ<EOS>ܚܙܳܬܶܗ ܫܝܽܘܠ ܐܳܦ ܐܶܬܪܰܗܒܰܬ ܡܶܢ ܩܽܘܕܡܰܘܗ̱ܝ<EOS>ܠܡܽܘܫܶܐ ܚܙܳܝܗ̱ܝ<EOS>ܝܰܡܳܐ ܘܰܥܪܰܩ<EOS>ܕܚܶܠ ܡܶܢ ܚܽܘܛܪܶܗ<EOS>ܐܳܦ ܡܶܢ ܫܽܘܒܚܶܗ<EOS>ܙܺܝܘܶܗ ܘܚܽܘܛܪܶܗ ܘܫܽܘܠܛܳܢܶܗ ܚܙܺܝܬ<EOS>ܐܳܦ ܗܳܝ ܟܺܐܦܳܐ ܕܶܐܬܬܰܪܥܰܬ ܫܝܽܘܠ ܕܶܝܢ ܕܶܐܨܛ̇ܪܺܝܘ ܩܰܒܪ̈ܶܝܗ̇<EOS>ܡܳܢܳܐ ܚܙܳܬ ܒܶܗ ܒܝܶܫܽܘܥ<EOS>ܚܠܳܦ ܙܺܝܘܶܐ ܓܰܘܢܳܐ ܕܡܺܝ̈ܬܶܐ<EOS>ܠܒܶܫ ܘܰܐܙܺܝܥܳܗ̇ ܘܶܐܢ ܓܰܘܢܳܐ ܕܩܳܛܠܶܗ ܩܰܛܠܳܗ̇<EOS>ܐܰܝܟܰܢ ܡܰܨܝܳܐ ܕܰܬܣܰܝܒܰܪ<EOS>ܡܳܐ ܕܳܐܬܶܐ ܕܰܢܩܺܝܡ ܡܺܝ̈ܬܶܐ ܒܬܶܫܒܽܘܚܬܶܗ<EOS>ܫܠܶܡ<EOS>