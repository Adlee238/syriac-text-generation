ܒܰܪ ܩܳܠܶܗ<EOS>ܒܢ̈ܳܬ ܥܶܒܪ̈ܳܝܶܐ ܕܰܒܐܽܘܠܝ̈ܳܬܶܗ<EOS>ܩܪ̈ܰܝ ܕܐܶܪܰܡܝܳܐ ܚܠܳܦ ܐܽܘܠܝ̈ܳܬܳܐ<EOS>ܕܰܟܬܳܒܰܝ̈ܗܶܝܢ ܬܢܰܝ̈ ܢܽܘܨܪ̈ܳܬܳܐ<EOS>ܡܶܢ ܣܶܦܪ̈ܰܝܗܶܝܢ ܚܰܝܠܳܐ ܟܰܣܝܳܐ<EOS>ܒܓܰܘ ܡܶܠܰܝ̈ܗܶܝܢ ܡܶܬܢܰܒܶܐ ܗܘܳܐ<EOS>ܥܽܘܢܺܝܬܳܐ ܡܶܢ ܟܽܠ ܕܰܒܪܰܝܬ ܠܳܟ ܬܶܫܒܽܘܚܬܳܐ<EOS>ܒܗܳܢ ܥܰܕܥܺܕܳܟ<EOS>ܥܢܰܝ̈ ܓܶܝܪ ܘܐܶܡܰܪ ܬܶܚܕܶܐ ܝܰܘܡܳܢ<EOS>ܚܰܘܳܐ ܒܰܫܝܽܘܠ ܕܗܳܐ ܒܰܪ ܒܰܪܬܳܗܿ<EOS>ܐܰܝܟ ܣܰܡ ܚ̈ܰܝܶܐ ܢܚܶܬ ܕܰܢܢܰܚܶܡ<EOS>ܐܶܡܳܐ ܕܐܶܡܶܗ ܥܽܘܠܳܐ ܒܪܺܝܟܳܐ<EOS>ܪܳܐܶܨ ܪܺܫܶܗ ܕܚܶܘܝܳܐ ܕܰܡܚܳܗܿ<EOS>ܛܽܘܦܣܳܟ ܐܰܕܺܝܩ ܡܶܢ ܛܰܠܝܽܘܬܶܗ<EOS>ܕܐܺܝܣܚܳܩ ܦܰܐܝܳܐ ܒܳܟ ܢܰܨܰܪܬܶܗ<EOS>ܣܰܪܳܐ ܕܰܚܙܳܬ ܕܐܪ̈ܳܙܰܝܟ ܫܰܪ̈ܝܳܢ<EOS>ܥܰܠ ܫܰܒܪܽܘܬܶܗ ܐܳܘ ܒܰܪ ܢܶܕܪ̈ܰܝ<EOS>ܕܰܟܣܶܐ ܒܓܰܘܶܗ ܡܳܪܶܐ ܢܶܕܪ̈ܶܐ<EOS>ܢܙܺܝܪܳܐ ܫܶܡܫܽܘܢ ܨܳܪ ܗܘܳܐ ܛܽܘܦܣܳܗܿ<EOS>ܕܰܚܠܺܝܨܽܘܬܳܟ ܦܳܫܰܚ ܠܐܰܪܝܳܐ<EOS>ܕܽܘܡܝܳܐ ܕܡܰܘܬܳܐ ܐܰܢܬ ܨܳܪܶܐ ܠܶܗ<EOS>ܘܡܰܦܶܩ ܡܶܢܳܗܿ ܕܡܰܪܺܝܪܽܘܬܶܗ<EOS>ܚ̈ܰܝܶܐ ܚ̈ܠܰܝܳܐ ܕܰܒܢܰܝ̈ܢܳܫܳܐ<EOS>ܚܰܢܳܐ ܬܽܘܒ ܒܳܟ ܚܰܒܶܒܬܶܗ ܗܘܳܬ<EOS>ܐܳܦ ܠܰܫܡܽܘܐܶܝܠ ܟܺܐܢܽܘܬܳܟ ܓܶܝܪ<EOS>ܟܰܣܝܳܐ ܗܘܳܬ ܒܶܗ ܕܦܳܫܰܚ ܠܐܰܓܳܓ<EOS>ܐܰܝܟ ܕܰܠܒܺܝܫܳܐ ܒܟܳܐ ܥܰܠ ܫܳܐܽܘܠ<EOS>ܕܐܳܦ ܛܰܝܒܽܘܬܳܟ ܒܶܗ ܨܺܝܪܳܐ ܗܘܳܬ<EOS>ܡܳܐ ܡܰܟܺܝܟ ܐܰܢܬ ܡܳܐ ܥܰܙܺܝܙ ܐܰܢܬ<EOS>ܐܳܘ ܝܰܠܽܘܕܳܐ ܕܺܝܢܳܟ ܥܰܙܺܝܙ<EOS>ܚܽܘܒܳܟ ܒܰܣܺܝܡ ܡܰܢܽܘ ܡܶܫܟܰܚ<EOS>ܕܰܥܠܰܝܟ ܢܩܽܘܡ ܐܰܒܽܘܟ ܒܰܫܡܰܝܳܐ<EOS>ܘܐܶܡܳܟ ܒܐܰܪܥܳܐ ܡܰܢ ܢܶܫܬܰܥܶܝܟ<EOS>ܐܶܢ ܐܢܳܫ ܢܶܒܥܶܐ ܟܝܳܢܳܟ ܟܰܣܝܳܐ<EOS>ܗܳܐ ܒܰܫܡܰܝܰܐ ܗ̱ܘ ܒܥܽܘܒܳܐ ܪܰܒܳܐ<EOS>ܕܐܰܠܳܗܽܘܬܳܐ ܘܐܶܢ ܐܢܳܫ ܢܶܒܥܶܐ<EOS>ܦܰܓܪܳܟ ܓܰܠܝܳܐ ܗܳܐ ܪܡܶܐ ܘܰܡܕܺܝܩ<EOS>ܡܶܢ ܓܰܘ ܥܽܘܒܳܐ ܙܥܽܘܪܳܐ ܕܡܰܪܝܰܡ<EOS>ܦܗܳܐ ܠܶܗ ܗܰܘܢܳܐ ܒܰܝܢܳܬ ܫܰܪ̈ܒܰܝܟ<EOS>ܐܳܘ ܥܰܬܺܝܪܳܐ ܩ̈ܦܠܶܐ ܣܒܺܝ̈ܣܶܐ<EOS>ܒܐܰܠܳܗܽܘܬܳܟ ܚ̈ܶܙܘܶܐ ܫܺܝ̈ܛܶܐ<EOS>ܒܐܢܳܫܽܘܬܳܟ ܡܰܢܽܘ ܢܡܽܘܫܳܟ<EOS>ܝܰܡܳܐ ܪܰܒܳܐ ܕܐܰܙܥܰܪ ܢܰܦܫܶܗ<EOS>ܐܳܬܶܝܢ ܕܢܶܚܙܶܝܟ ܐܰܝܟ ܐܰܠܳܗܳܐ<EOS>ܗܳܐ ܒܰܪܢܳܫܳܐ ܐܰܢܬ ܐܳܬܶܝܢ ܕܢܶܚܙܶܝܟ<EOS>ܐܰܝܟ ܕܰܠܐܢܳܫܳܐ ܨܡܰܚ ܠܶܗ ܢܺܝܫܳܐ<EOS>ܕܐܰܠܳܗܽܘܬܳܟ ܡܰܢܽܘ ܢܩܽܘܡ<EOS>ܥܰܠ ܫܽܘ̈ܚܠܳܦܰܝܟ ܐܳܘ ܫܰܪܺܝܪܳܐ<EOS>ܐܳܬܶܝܢ ܕܢܶܚܙܶܐ ܥܽܘܡܪܳܐ ܕܰܡܛܳܟ<EOS>ܡܶܢ ܒܶܝܬ ܕܰܘܺܝܕ ܐܽܘܪܺܝܳܐ ܗܽܘ ܝܶܪܬܶܬ<EOS>ܡܶܢ ܥܰܪ̈ܣܳܬܶܗ ܡܥܰܪܬܳܐ ܡܛܳܬܳܟ<EOS>ܡܶܢ ܐܳܦܰܕ̈ܢܰܘܗܝ ܚܠܳܦ ܡܰܪܟܰܒܬܶܗ<EOS>ܥܺܝܠܳܐ ܫܺܝܛܳܐ ܛܳܟ ܡܳܛܶܐ ܠܳܟ<EOS>ܡܰܢܽܘ ܢܗܰܝܡܶܢ ܕܐܰܢܬ ܝܺܪܶܬܬܺܝܗܝ<EOS>ܠܟܽܘܪܣܰܝ ܕܰܘܺܝܕ ܐܶܙܰܠܢ ܕܢܶܒܣܶܐ<EOS>ܘܢܳܗܡܳܐ ܡܶܢܳܟ ܩܥܳܬ ܠܳܗܿ ܫܡܰܝܳܐ<EOS>ܘܐܰܪܥܳܐ ܡܶܢ ܬܚܶܬ ܒܳܬܰܪ ܕܰܒܣܰܝܢ<EOS>ܟܦܶܢ ܩܕܳܡܰܝܟ ܚܰܝܠܳܐ ܟܰܣܝܳܐ<EOS>ܡܳܐ ܚܰܨܺܝܦ ܐܰܢܬ ܥܽܘܠܳܐ ܕܥܰܠ ܟܽܠ<EOS>ܢܰܦܫܳܟ ܫܳܕܶܝܬ ܠܟܽܠ ܕܰܦܓܰܥ ܒܳܟ<EOS>ܗܳܐ ܓܳܚܶܟ ܐܰܢܬ ܠܟܽܘܠ ܡܰܢ ܕܰܚܙܳܟ<EOS>ܗܳܐ ܣܳܘܰܚ ܐܢܬ ܕܡܳܐ ܚܽܘܒܳܟ<EOS>ܐܰܝܟ ܗܰܘ ܕܰܟܦܶܢ ܠܰܒܢܰܝ̈ܢܳܫܳܐ<EOS>ܠܳܐ ܦܳܪܶܫ ܐܰܢܬ ܟܰܝ ܠܐܰܒܳܗ̈ܰܝܟ<EOS>ܡܶܢ ܢܽܘܟܪ̈ܳܝܶܐ ܘܠܳܐ ܠܝܳܠܶܕܬܳܟ<EOS>ܡܶܢ ܐܶܡܗ̈ܳܬܳܐ ܘܠܳܐ ܠܡܰܝܢܰܩܬܳܟ<EOS>ܡܶܢ ܛܰܡ̈ܐܳܬܳܐ ܚܽܘܨܳܦܳܟ ܗܽܘ ܟܰܝ<EOS>ܐܰܘ ܚܽܘܒܳܟ ܗܽܘ ܪܳܚܶܡ ܟܽܠܳܐ<EOS>ܡܳܐ ܫܳܓܶܫ ܐܰܢܬ ܕܥܰܠ ܟܽܠ ܕܰܚܙܳܟ<EOS>ܢܰܦܫܳܟ ܫܳܕܶܝܬ ܥܰܠ ܥܰܬܺܝܪ̈ܶܐ<EOS>ܘܥܰܠ ܡܶܣܟܺܢ̈ܶܐ ܒܗܽܘܢ ܛܳܦܶܣ ܐܰܢܬ<EOS>ܟܰܕ ܠܳܐ ܩܪ̈ܰܐܽܘܟ ܡܶܢ ܐܰܝܟܳܐ ܐܶܬܳܐ ܠܳܟ<EOS>ܕܗܳܟܰܢ ܟܦܶܢܬ ܠܰܒܢ̈ܰܝܢܳܫܳܐ<EOS>ܡܰܢܽܘ ܚܽܘܒܳܟ ܕܐܶܢ ܐܢܳܫ ܢܶܟܐܶܐ<EOS>ܠܳܐ ܪܳܓܶܙ ܐܰܢܬ ܘܐܶܢ ܙܳܥܶܩ ܒܳܟ<EOS>ܠܳܐ ܡܶܬܪܰܗܒܰܬ ܘܐܶܢ ܢܳܨܶܦ ܒܳܟ<EOS>ܠܳܐ ܡܶܬܟܰܡܪܰܬ ܪܰܒ ܐܰܢܬ ܗܽܘ ܟܰܝ<EOS>ܡܶܢ ܢܳܡܽܘܣܳܐ ܕܦܳܪܰܥ ܚܽܘ̈ܒܠܶܐ<EOS>ܡܰܟܺܝܟ ܡܽܘܫܶܐ ܘܰܩܫܶܐ ܛܢܳܢܶܗ<EOS>ܕܰܒܥܰܛ ܘܰܩܛܰܠ ܐܳܦ ܐܶܠܺܝܫܰܥ<EOS>ܕܐܰܚܺܝ ܛܰܠܝܳܐ ܟܶܢܫܳܐ ܕܫܰܒܪ̈ܶܐ<EOS>ܒܕܒ̈ܶܐ ܦܳܪܶܬ ܡܰܢ ܐܰܢܬ ܛܰܠܝܳܐ<EOS>ܕܪܰܒ ܗܽܘ ܚܽܘܒܳܟ ܡܶܢ ܕܰܢܒ̈ܺܝܶܐ<EOS>ܗܰܘ ܒܰܪ ܗܳܓܳܪ ܕܰܥܪܳܕܳܐ ܗܘܳܐ<EOS>ܒܰܥܛܶܗ ܠܐܺܝܣܚܳܩ ܣܰܝܒܰܪ ܘܰܫܬܶܩ<EOS>ܘܐܶܡܶܗ ܛܢܳܬ ܐܰܢܬ ܐܰܢܬ ܐܪܳܙܶܗ<EOS>ܐܰܘ ܗܽܘ ܛܽܘܦܣܳܟ ܠܐܺܝܣܚܳܩ ܕܳܡܶܝܬ<EOS>ܐܰܘ ܗܽܘܝܽܘ ܟܰܝ ܗܳܐ ܕܳܡܶܐ ܠܳܟ<EOS>