ܒ ܒܰܪ ܩܳܠܶܗ<EOS>ܠܰܬܠܳܬܳܐ ܪ̈ܳܥܰܘܳܬܳܐ ܥ̈ܶܠܳܢܶܐ ܗ̱ܘܰܘ ܣܰܓ̈ܺܝܐܶܐ<EOS>ܠܰܚܕܳܐ ܐܶܡܳܐ ܕܰܒܟܳܪܟܳܐ ܒ̈ܢܳܬܳܐ ܗ̈ܘܰܝ ܠܳܗ̇ ܒܟܽܠ ܦܶܢ̈ܝܳܢ<EOS>ܕܰܐܚܪܶܒ ܪܽܘܓܙܳܐ ܕܰܝܪ̈ܳܬܳܗ̇ ܢܶܒܢܼܶܐ ܫܰܝܢܳܐ ܥܺܕ̱̈ܳܬܳܗ̇<EOS>ܥܽܘܢܺܝܬܳܐ ܒܪܺܝܟ ܕܰܓܒܳܐ ܠܰܬܠܳܬܰܝܗܽܘܢ<EOS>ܥܰܡܠܶܗ ܛܳܒܳܐ ܕܩܰܕܡܳܝܳܐ ܨܶܡܕܳܗ̇ ܠܰܐܪܥܳܐ ܒܽܐܘܠܨܳܢܳܗ̇<EOS>ܠܰܚܡܶܗ ܘܚܰܡܪܶܗ ܕܡܶܨܥܳܝܳܐ ܠܟܳܪܟܳܐ ܥܰܨܒܶܗ ܒܰܬܒܳܪܶܗ<EOS>ܚܰܠܺܝ ܡܶܪܬܰܢ ܒܽܐܘܠܨܳܢܳܐ ܡܡܰܠܠܶܗ ܚܰܠܝܳܐ ܕܰܐ̱ܚܪܳܝܳܐ<EOS>ܩܰܕܡܳܐ ܦܠܼܰܚ ܐܰܪܥܳܐ ܒܥܰܡܠܳܐ ܥܩܰܪ ܡܶܢܳܗ̇ ܝܰܥܪܳܐ ܘܟܽܘܒ̈ܶܐ<EOS>ܡܶܨܥܳܝܳܐ ܐܰܟܪܶܟ ܣܓܳܗ̇ ܒܰܦܪ̈ܺܝܩܶܐ ܣܝܳܓܳܐ ܥܒܼܰܕ ܠܳܗ̇<EOS>ܐ̱ܚܪܳܝܳܐ ܦܬܼܰܚ ܐܰܘܨܰܪ ܡܳܪܶܗ ܘܰܙܪܰܥܼ ܒܳܗ̇ ܡ̈ܶܠܰܝ ܡܳܪܳܗ̇<EOS>ܟܳܗܢܳܐ ܩܰܕܡܳܐ ܒܝܰܕ ܨܰܘܡܳܐ ܬܰܪ̈ܥܶܐ ܕܦܽܘܡ̈ܶܐ ܐܶܚܰܕ ܗ̱ܘܳܐ<EOS>ܟܳܗܢܳܐ ܕܰܬܪ̈ܶܝܢ ܒܰܫܒܰܝ̈ܳܐ ܦܽܘܡ̈ܶܐ ܕܟܺܝܣܳܐ ܦܳܬܰܚ ܗ̱ܘܳܐ<EOS>ܐ̱ܚܪܳܝܳܐ ܕܶܝܢ ܢܳܩܶܒ ܐܶܕ̈ܢܶܐ ܘܰܐܪܡܺܝ ܒܗܶܝܢ ܚܶܫܠܰܬ ܚ̈ܰܝܶܐ<EOS>ܐܰܗܪܽܘܢ ܫܰܠܰܚ ܗ̱ܘܳܐ ܐܶܕ̈ܢܶܐ ܡܶܢ ܩܰܕܫ̈ܶܐ ܘܥܰܒܼܰܕ ܥܶܓܠܳܐ<EOS>ܥܶܓܠܳܐ ܡܺܝܬܳܐ ܟܰܣܝܳܐܺܝܬ ܕܰܩܰܪ ܩܶܛܠܳܗ̇ ܠܡܰܫܪܺܝܬܳܐ<EOS>ܠܗܳܢܽܘܢ ܕܰܚܫܰܠܘ̱ ܩܰܪ̈ܢܳܬܶܗ ܦܰܪܶܬ ܐܶܢܽܘܢ ܒܩܰܪ̈ܢܳܬܶܗ<EOS>ܟܳܗܢܰܢ ܕܶܝܢ ܬܠܺܝܬܳܝܳܐ ܐܶܕ̈ܢܰܝ ܠܶܒܳܐ ܢܳܩܶܒ ܗ̱ܘܳܐ<EOS>ܘܰܐܪܡܺܝ ܗ̱ܘܳܐ ܩܕ̈ܳܫܶܐ ܕܰܚܼܫܰܠ ܡܶܢ ܨ̈ܶܨܶܐ ܕܶܐܬܩܒܰܥܘ̱ ܗ̱ܘܰܘ<EOS>ܒܰܙܩܺܝܦܳܐ ܕܰܙܩܼܰܦ ܡܳܪܶܗ ܘܰܐܚܺܝ ܗ̱ܘܳܐ ܠܰܟܢܰܘ̈ܳܬܶܗ<EOS>ܒܪܳܐ ܠܡܰܘܬܳܐ ܝܳܠܕܳܐ ܢܽܘܪܳܐ ܡܰܘܬܳܐ ܪܳܥܶܐ ܟܽܠ ܦܰܓܪ̈ܺܝܢ<EOS>ܒܰܪ ܡܰܘܬܳܐ ܕܰܙܟܼܳܐ ܠܡܰܘܬܳܐ ܢܰܦܫ̈ܳܬܳܐ ܕܐ̱ܢܳܫܳܐ ܪܥܼܳܐ ܗ̱ܘܳܐ<EOS>ܥܶܓܠܳܐ ܓ̈ܶܠܶܐ ܐܰܪܦܺܝ ܗ̱ܘܳܐ ܕܪ̈ܶܥܝܳܢܶܐ ܪܳܥܝܳܐ ܗܘܰܘ ܠܶܗ<EOS>ܠܩܰܝܣܳܐ ܩܰܕܡܳܐ ܘܩܳܛܽܘܠܳܐ ܒܼܪܳܐ ܝܶܠܕܰܬ ܠܶܗ ܛܰܝܒܽܘܬܳܐ<EOS>ܐܰܘ ܨܰܠܝܳܐ ܝܰܠܕܳܐ ܕܩܰܝܣܳܐ ܕܰܐܩܪܶܒ ܠܽܘܩܒܰܠ ܝܳܠܽܘܕܶܗ<EOS>ܩܰܝܣܳܐ ܗܘܳܐ ܢܶܒܥܳܐ ܕܡܰܘܬܳܐ ܙܩܺܝܦܳܐ ܗܘܳܐ ܢܶܒܥܳܐ ܕܚ̈ܰܝܶܐ<EOS>ܒܼܪܳܐ ܕܰܗܘܳܐ ܗ̱ܘܳܐ ܠܶܗ ܠܡܰܘܬܳܐ ܟܽܠ ܦܽܘܡܺܝ̈ܢ ܦܬܺܝܚܺܝܢ ܠܳܛܽܘܗ̱ܝ<EOS>ܒܠܼܰܥ ܗ̱ܘܳܐ ܦܰܓܪ̈ܶܐ ܘܢܰܦܫ̈ܳܬܳܐ ܘܰܐܣܓܺܝ ܠܰܐܒܽܘܗ̱ܝ ܟܽܘܐܳܪܳܐ<EOS>ܙܩܺܝܦܳܐ ܕܶܝܢ ܐܰܥܒܰܪ ܚܶܣܕܶܗ ܕܰܐܒܽܘܗ̱ܝ ܩܰܝܣܳܐ ܩܰܕܡܳܝܳܐ<EOS>ܒ̈ܢܰܝܳܐ ܬܪ̈ܰܝܗܽܘܢ ܐܶܬܕܰܡܺܝܘ ܠܶܐܡ̈ܗܳܬܳܐ ܕܺܝܠܶܕ ܐܶܢܽܘܢ<EOS>ܥܶܓܠܳܐ ܕܺܝܠܶܕܬܶܗ ܢܽܘܪܳܐ ܢܽܘܪܳܐ ܒܥܰܡܳܐ ܐܰܣܶܦ ܗ̱ܘܳܐ<EOS>ܙܩܺܝܦܳܐ ܝܰܠܕܳܐ ܕܛܰܝܒܽܘܬܳܐ ܛܽܘ̈ܒܶܐ ܦܰܠܶܓ ܠܰܒܪܺܝܬܳܐ<EOS>ܐܳܘ ܠܶܫܳܢܝ̱ ܫܳܠܶܐ ܘܫܰܬܶܩ ܫܰܪ̈ܒܶܐ ܬܟܺܝ̈ܒܶܐ ܕܰܙܩܺܝܦܳܐ<EOS>ܕܒܶܛܢܰܬ ܡܶܢ ܫܶܠܝ ܬܰܪܥܺܝܬܳܐ ܘܗܳܐ ܡܳܚܶܝܢ ܠܳܗ̇ ܚܒܳܠܰܝ̈ܗܽܘܢ<EOS>ܒܶܛܢܰܬ ܐܶܢܽܘܢ ܒܰܐ̱ܚܪ̈ܳܝܶܐ ܘܰܕܢܶܗܘܽܘܢ ܒܽܘܟܪ̈ܶܐ ܨܳܒܶܝܢ<EOS>ܐܰܩܪܶܒܘ̱ ܥܽܘ̈ܠܶܐ ܒܓܰܘ ܟܰܪܣܳܐ ܪܗܰܛ ܗ̱ܘܳܐ ܕܢܶܦܽܘܩ ܩܰܫܺܝܫܳܐ<EOS>ܘܰܐܪܡܺܝ ܐܺܝܕܶܗ ܥܰܠ ܥܶܩܒܶܗ ܙܥܽܘܪܳܐ ܪܳܚܶܡ ܒܽܘܟܪܽܘܬܳܐ<EOS>ܕܠܳܐ ܫܰܩܠܳܗ̇ ܡܶܢ ܡܰܘܠܳܕܳܐ ܫܰܩܠܳܗ̇ ܗ̱ܘܳܐ ܡܶܢ ܒܽܘܫܳܠܳܐ<EOS>ܒܶܗ ܒܰܙܢܳܐ ܫܰܪ̈ܒܶܐ ܐ̱ܚܪ̈ܳܝܶܐ ܗܳܐ ܡܰܩܠܶܝܢ ܥܰܠ ܩܰܕܡ̈ܳܝܶܐ<EOS>ܕܢܶܦܩܽܘܢ ܢܶܣܒܽܘܢ ܒܽܘܟܪܽܘܬܳܐ ܢܰܘܠܶܕ ܫܰܪܒܳܐ ܕܰܐܒܳܗ̈ܰܝܢ<EOS>ܗܳܐ ܓܶܝܪ ܫܰܪ̈ܒܰܘܗ̱ܝ ܕܰܙܩܺܝܦܳܐ ܒܽܘܟܪ̈ܶܝܗ̇ ܐܶܢܽܘܢ ܕܰܒܪܺܝܬܳܐ<EOS>ܐܶܢ ܓܶܝܪ ܗܰܘ ܕܰܕܠܳܐ ܫܽܘܪܳܝ ܗܽܘܝܽܘ ܒܽܘܟܪܳܐ ܕܟܽܠ ܒܶܪ̈ܝܳܢ<EOS>ܒܽܘܟܪ̈ܶܐ ܐܶܢܽܘܢ ܐܳܦ ܫܰܪ̈ܒܰܘܗ̱ܝ ܕܩܰܫܺܝܫܺܝܢ ܡܶܢ ܒܶܪ̈ܝܳܬܳܐ<EOS>ܢܶܬܠܽܘܢ ܡܳܪܝ̱ ܐܰܬܪܳܐ ܫܰܪ̈ܒܰܝܟ ܕܢܶܫܬܰܥܶܐ ܥܰܠ ܫܰܡ̈ܳܫܰܝܟ<EOS>ܩܰܕܡܳܐ ܒܰܕܪܰܓ ܬܽܘܠܡܳܕܳܐ ܡܰܡܠܠܶܗ ܠܕܰܪܓܶܗ ܐܶܬܕܰܡܺܝ<EOS>ܡܶܨܥܳܝܳܐ ܒܕܰܪܓܳܐ ܕܰܬܪ̈ܶܝܢ ܣܠܼܶܩ ܬܽܘܪܓܳܡܶܗ ܥܰܠ ܕܰܪܓܶܗ<EOS>ܐ̱ܚܪܳܝܳܐ ܒܕܳܪܳܐ ܕܰܬܠܳܬܳܐ ܐܺܝܪܶܒ ܡܰܡܠܠܶܗ ܐܰܟܘܳܬܶܗ<EOS>ܩܰܕܡܳܝܳܐ ܒܰܦܫ̈ܺܝܛܳܬܳܐ ܝܰܗ̱ܒ ܚܰܠܒܳܐ ܠܺܝܠܽܘܕܽܘܬܶܗ<EOS>ܡܶܨܥܳܝܳܐ ܒܕ̈ܰܠܺܝܠܳܬܳܐ ܝܰܗ̱ܒ ܗ̱ܘܳܐ ܛܥܽܘܡܳܐ ܠܫܰܒܪܽܘܬܶܗ<EOS>ܬܠܺܝܬܳܝܳܐ ܒܰܓܡܺܝܪ̈ܳܬܳܐ ܝܰܗ̱ܒ ܐܽܘܟܠܳܐ ܠܰܓܡܺܝܪܽܘܬܶܗ<EOS>ܐܳܦ ܗܺܝ ܒܰܪܬܳܐ ܕܬܰܪܒܺܝܬܳܐ ܒܕܰܪ̈ܓܺܝܢ ܕܰܪ̈ܓܺܝܢ ܣܶܠܩܰܬ ܗܘܳܬ<EOS>ܥܰܡ ܪ̈ܰܒܳܢܝܶܗ̇ ܘܰܐܒܳܗ̈ܶܝܗ̇ ܫܰܒܪܳܐ ܗܘܳܬ ܥܰܡ ܩܰܕܡܳܝܳܐ<EOS>ܦܫܺܝܛܳܐ ܗܘܳܬ ܥܰܡ ܡܶܨܥܳܝܳܐ ܐܶܬܓܰܡܪܰܬ ܒܰܬܠܺܝܬܳܝܳܐ<EOS>ܩܰܕܡܳܝܳܐ ܐܰܝܟ ܠܰܫܒܰܪܬܳܐ ܡܚܰܒܶܒ ܗ̱ܘܳܐ ܘܰܡܕܰܚܶܠ ܗ̱ܘܳܐ<EOS>ܡܶܨܥܳܝܳܐ ܐܰܝܟ ܠܰܛܠܺܝܬܳܐ ܟܳܐܶܐ ܗ̱ܘܳܐ ܘܰܡܚܰܕܶܐ ܗ̱ܘܳܐ<EOS>ܐ̱ܚܪܳܝܳܐ ܐܰܝܟ ܕܰܠܡܰܠܳܦܬܳܐ ܗ̱ܘܳܐ ܠܳܗ̇ ܢܺܝܚܳܐ ܘܒܰܣܺܝܡܳܐ<EOS>ܐܳܦ ܪܳܡܳܐ ܨܶܝܕ ܒܰܪ̱ܬ ܝܰܥܩܽܘܒ ܫܕܳܠܳܐ ܘܫܰܒܛܳܐ ܠܛܰܠܝܽܘܬܳܗ̇<EOS>ܘܰܠܚܽܘܨܦܳܗ̇ ܘܰܥܠܰܝܡܽܘܬܳܗ̇ ܫܰܘܬܶܦ ܣܰܝܦܳܐ ܘܢܳܡܽܘܣܳܐ<EOS>ܘܰܐܝܟ ܠܪܳܕܺܝܬܳܐ ܘܰܠܦܶܬܳܐ ܐܶܬܳܐ ܠܳܗ̇ ܢܺܝܚܳܐ ܘܒܰܣܺܝܡܳܐ<EOS>ܩܰܕܡܳܐ ܕܺܝܠܶܕ ܡܰܪܥܺܝܬܳܐ ܛܥܶܢ ܥܽܘܒܶܗ ܝܺܠܽܘܕܽܘܬܳܗ̇<EOS>ܡܶܨܥܳܝܳܐ ܦܨܺܝܚ ܦܰܪܨܽܘܦܳܐ ܢܰܨܰܪ ܘܰܐܦܨܰܚ ܛܰܠܝܽܘܬܳܗ̇<EOS>ܐ̱ܚܪܳܝܳܐ ܝܰܩܺܝܪ ܦܰܪܨܽܘܦܳܐ ܗܳܐ ܡܢܰܟܶܦ ܠܰܥܠܰܝܡܽܘܬܳܗ̇<EOS>ܟܳܗܢܳܐ ܩܰܕܡܳܝܳܐ ܕܺܝܠܶܕ ܝܰܗ̱ܒ ܚܰܠܒܳܐ ܠܺܝܠܽܘܕܽܘܬܳܗ̇<EOS>ܟܳܗܢܳܐ ܡܶܨܥܳܝܳܐ ܬܰܪܓܶܡ ܘܝܳܗܶܒ ܛܥܽܘܡܳܐ ܠܫܰܒܪܽܘܬܳܗ̇<EOS>ܟܳܗܢܳܐ ܕܰܬܠܳܬܳܐ ܬܰܪܣܺܝ ܘܝܳܗܶܒ ܐܽܘܟܠܳܐ ܠܰܚܠܺܝܡܽܘܬܳܗ̇<EOS>ܐܰܒܳܐ ܟܰܫܺܝܪܳܐ ܘܩܰܕܡܳܝܳܐ ܣܳܡ ܣܺܝܡ̈ܳܬܳܐ ܠܫܰܒܪܽܘܬܳܗ̇<EOS>ܡܶܨܥܳܝܳܐ ܠܰܓܡܺܝܪܽܘܬܳܗ̇ ܐܰܣܓܺܝ ܙܘ̈ܳܕܶܐ ܠܡܰܪܕܺܝܬܳܗ̇<EOS>ܬܠܺܝܬܳܝܳܐ ܙܰܝܬܳܐ ܗܕܺܝܪܳܐ ܐܰܣܓܺܝ ܡܶܫܚܳܐ ܒܡܺܐܢܶܝ̈ܗ̇<EOS>ܡܳܐ ܕܰܡܛܳܬ ܨܶܝܕ ܥܰܬܺܝܪܳܐ ܡܚܰܘܝܳܐ ܓܰܙܶܗ ܕܩܰܕܡܳܝܳܐ<EOS>ܡܳܐܕܰܡܛܳܬ ܨܶܝܕ ܦܳܪܽܘܩܳܐ ܡܚܰܘܝܳܐ ܦܪ̈ܺܝܩܶܐ ܕܡܶܨܥܳܝܳܐ<EOS>ܡܳܐ ܕܢܶܦܩܰܬ ܠܽܐܘܪܰܥ ܚܰܬܢܳܐ ܡܚܰܘܝܳܐ ܡܶܫܚܳܐ ܕܢܰܗܺܝܪ̈ܶܝܗ̇<EOS>ܩܕܳܡ ܗܰܘ ܦܳܪܰܥ ܠܰܠܐܰܝ̈ܳܐ ܡܩܰܪܒܳܐ ܥܰܡܠܶܗ ܕܩܰܕܡܳܝܳܐ<EOS>ܩܕܳܡ ܗܰܘ ܪܳܚܶܡ ܝܳܗ̈ܽܘܒܶܐ ܡܩܰܪܒܳܐ ܙܶܕܩܶܗ ܕܡܶܨܥܳܝܳܐ<EOS>ܩܕܳܡ ܗܰܘ ܕܳܐܶܢ ܝܽܘ̈ܠܦܳܢܶܐ ܡܩܰܪܒܳܐ ܕܪܺܝܫܶܗ ܕܰܐ̱ܚܪܳܝܳܐ<EOS>ܘܚܰܛܳܝܳܐ ܕܰܥܡܰܠ ܕܺܐܝܬܰܘܗ̱ܝ ܬܰܪܒܺܝܬܳܐ ܕܰܬܠܳܬܰܝܗܽܘܢ<EOS>ܟܰܕ ܢܶܚܙܽܘܢ ܠܰܬܠܺܝܬܳܝܳܐ ܕܰܐܚܕܶܗ ܬܰܪܥܳܐ ܕܰܓܢܽܘܢܶܗ<EOS>ܬܠܳܬܰܝܗܽܘܢ ܢܶܒܥܽܘܢ ܥܠܰܝ ܕܬܰܪܥܶܗ ܩܰܠܺܝܠ ܢܨܰܠܶܦ ܠܺܝ<EOS>ܢܶܚܒܽܘܨ ܢܶܥܽܘܠ ܚܰܛܳܝܳܐ ܟܰܕ ܚܰܕܺܝ ܘܕܳܚܶܠ ܠܰܡܚܳܪ<EOS>ܢܶܩܪܽܘܢ ܬܠܳܬܳܐ ܪ̈ܰܒܳܢܰܝܢ ܠܚܰܕ ܬܰܠܡܺܝܕܳܐ ܒܛܰܝܒܽܘܬܳܐ<EOS>ܢܶܠܩܰܛ ܬܚܶܬܝ̱ ܦܳܬܽܘܪ̈ܶܐ ܦܰܪ̈ܬܽܘܬܳܐ ܕܰܡܠܶܝܢ ܚܰܝ̈ܶܐ<EOS>