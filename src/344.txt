ܥܲܠ ܐܲܗܪܘܿܢ ܟܵܗܢܵܐ<EOS>ܡܐܡܪܐ<EOS> ܗ<EOS>ܕܥܲܠ ܐܲܗܪܘܿܢ ܟܵܗܢܵܐ<EOS>ܡ̣ܢ ܫܘܼܪܵܝܵܐ ܟܲܕܼ ܒܵܪܹܐ ܠܹܗ ܡܵܪܝܵܐ ܠܐܵܕܼܵܡ<EOS>ܟܵܗܢܵܐ ܥܲܒ̣ܕܹܗ ܕܢܸܗܘܸܐ ܩܵܐܹ̇ܡ ܥܲܠ ܬܸܫܡܸܫܬܹܗ<EOS>ܣܵܡ̣ ܠܹܗ ܡܵܪܝܵܐ ܬܚܘܼܡܵܐ ܠܐܵܕܼܵܡ ܫܲܪܝܼܪܵܐܝܼܬܼ<EOS>ܡ̣ܢ ܟܠ ܦܹܐܪܹ̈ܐ ܕܐܝܼܬܼ ܒܦܲܪܕܲܝܼܣܵܐ ܐܲܟ̣ܘܿܠ ܐܵܕܼܵܡ<EOS>ܘܲܠܐܝܼܠܵܢܵܐ ܕܐܝܼܬܼ ܒܲܡܨܲܥܬܼܵܐ ܠܵܐ ܬܸܬܼܩܲܪܲܒ̣<EOS>ܕܲܒ̣ܥܸܕܵܢܵܐ ܕܬܸܬܼܩܲܪܲܒ̣ ܠܹܗ ܡܵܘܬܵܐ ܬܸܛܥܲܡ<EOS>ܚܣܲܡ̣ ܗ̄ܘ̣ܵܐ ܒܝܼܫܵܐ ܒܐܵܕܼܵܡ ܕܲܥܒ̣ܝܼܕܼ ܨܠܸܡ ܐܲܠܵܗܵܐ<EOS>ܘܡܲܠ̣ܟܵܗ̇ ܠܚܵܘܵܐ ܘܩܸܛܦܲܬ݀ ܘܐܸܟ̣ܠܲܬ݀ ܡ̣ܢ ܐܝܼܠܵܢܵܐ<EOS>ܘܝܸܗܒܲܬ݀ ܠܐܵܕܼܵܡ ܘܐܸܟܲܠ̣ ܘܲܥ̣ܒܲܪ ܥܲܠ ܦܘܼܪܩܕܵܢܵܐ<EOS>ܘܐܸܫܬܲܠܲܛ ܗ̄ܘ̣ܵܐ ܡܵܘܬܵܐ ܒܐܵܕܼܵܡ ܐܲܝܟ̣ ܕܐܸܬܼܐܲܡܪܲܬ݀<EOS>ܡܝܼܬܼ ܗ̄ܘ̣ܵܐ ܐܵܕܼܵܡ ܡܸܬܼܝܲܒܲܠ ܥܲܠ ܟܠ ܕܵܪ̈ܝܼܢ<EOS>ܘܐܸܬ݀ܵܐ ܡܵܘܬܵܐ ܘܲܡ̣ܛܵܐ ܠܡܘܼܫܹܐ ܐܲܝܟ̣ ܫܲܒܵܝܵܐ<EOS>ܐܲܝܬܝܼ ܦܸܛܩܵܐ ܘܚܵܘܝܹܗ ܠܡܘܼܫܹܐ ܐܲܝܟ̣ ܫܵܒܹ̇ܐ ܟܠ<EOS>ܩ̣ܪܵܐ ܘܐܸܡܲܪ ܠܹܗ ܡܵܘܬܵܐ ܠܡܘܼܫܹܐ ܗܵܘ̇ ܒܲܪ ܥܲܡܪܲܡ<EOS>ܕܝܼܢܵܐ ܐܝܼܬܼ ܠܝܼ ܐܹܡܲܪ ܥܲܡܵܟ̣ ܡܸܛܠ ܐܲܒ̣ܘܼܟ̣<EOS>ܕܠܵܐ ܥܵܒܲܪ ܐܲܢ̄ܬ݁ ܡܸܟܵܐ ܡܘܼܫܹܐ ܐܸܠܵܐ ܦܪܲܗܬܵܢܝ<EOS>ܚܵܘܒ݁ܬܼܵܐ ܪܲܒ݁ܬܼܵܐ ܚܵܒ̣ ܠܝܼ ܐܵܕܼܵܡ ܒܹܝܬܼ ܐܝܼܠܵܢܹ̈ܐ<EOS>ܘܐܸܠܵܐ ܦܪܲܥܬܵܢܝ ܕܬܸܥܒܲܪ ܡܸܟܵܐ ܦܘܼܪܣܵܐ ܠܵܐ ܐܝܼܬܼ<EOS>ܩ̣ܪܵܝܗܝ ܗ̄ܘ̣ܵܐ ܡܘܼܫܹܐ ܠܦܸܛܩܵܐ ܕܐܲܪܦܝܼ ܐܵܕܼܵܡ ܐܲܒ̣ܘܼܗܝ<EOS>ܘܲܚ̣ܙܵܐ ܕܐܝܼܬܪ ܒܹܗ ܡܵܘܬܵܐ ܕܚܝܼܠܵܐ ܠܟ̣ܠܗܘܿܢ ܝܲܠܕܵܘ̈ܗܝ<EOS>ܟܬܼܝܼܒ̣ ܗ̄ܘ̣ܵܐ ܗܵܟܲܢ ܕܚܲܝܵܒ̣ ܐ̄ܢܵܐ ܠܹܗ ܠܡܵܘܬܵܐ ܐܹܡܘܼܬܼ<EOS>ܘܡܸܛܠ ܕܲܚܛܹ̇ܝܬܼ ܟܠܗܘܿܢ ܝܲܠܕܲܝ̈ ܠܡܵܘܬܵܐ ܝܸܗ̇ܒܹܬܼ<EOS>ܚܵܘܒ̈ܬܼܵܐ ܕܚܵܒܹ̇ܬܼ ܐܸܢܵܐ ܐܸܦܪܘܿܥ ܥܲܠ ܕܐܸܬܼܚܲܝܒܹ̇ܬܼ<EOS>ܘܒ̣ܐܝܼܕܼܵܐ ܒܐܝܼܕܼܵܐ ܠܟ̣ܠܗܘܿܢ ܕܵܪܹ̈ܐ ܠܡܵܘܬܵܐ ܣܵܡܹ̇ܬܼ<EOS>ܚ̣ܙܵܐ ܗ̄ܘ̣ܵܐ ܡܘܼܫܹܐ ܠܦܸܛܩܵܐ ܕܲܥܒܲܕܼ ܐܵܕܼܵܡ ܐܲܒ̣ܘܼܗܝ<EOS>ܘܲܩ̣ܪܸܒ̣ ܛܲܥ̣ܡܹܗ ܠܟ̣ܵܣܹܗ ܕܡܵܘܬܵܐ ܒܚܲܫܵܐ ܪܲܒܵܐ<EOS>ܟܠܗܘܿܢ ܟܹܐܢܹ̈ܐ ܐܵܦ ܙܲܕܝܼ̈ܩܹܐ ܢܒ̣ܝܹ̈ܐ ܘܡܲܠܟܹ̈ܐ<EOS>ܛܲܥܡ̣ܘܼܗܝ ܠܟ̣ܵܣܵܐ ܕܐܵܕܼܵܡ ܕܲܥ̣ܒܲܪ ܥܲܠ ܦܘܼܪܩܕܵܢܵܐ<EOS>ܟܠܗܘܿܢ ܟܵܗ̈ܢܹܐ ܕܲܛ̣ܥܲܢܘ ܐ̄ܪ̈ܵܙܹܐ ܕܒܹܝܬܼ ܐܲܠܵܗܵܐ<EOS>ܠܵܐ ܦܣܲܥ̣ܘ ܘܲܥ̣ܒܲܪܘ ܥܲܠ ܗܵܘ̇ ܕܝܼܢܵܐ ܕܚܲܝܵܒ̣ܘܼܬܼܵܐ<EOS>ܟܠܗܘܿܢ ܢܒ̣ܝܹ̈ܐ ܘܡܲܠܟܹ̈ܐ ܘܟ̣ܵܗ̈ܢܹܐ ܝܲܠܕܵܘ̈ܗܝ ܕܐܵܕܼܵܡ<EOS>ܐܸܫܬܲܥܒܲܕܼܘ ܗ̄ܘ̣ܵܘ ܠܲܓ̣ܙܵܪ ܕܝܼܢܵܐ ܕܐܲܒ̣ܘܼܢ ܐܵܕܼܵܡ<EOS>ܡܵܐ ܕܩܵܡ̣ ܟܵܗܢܵܐ ܢܒ̣ܝܼܵܐ ܘܡܲܠܟܵܐ ܘܗܵܐ ܢܸܥܒܲܪ ܠܹܗ<EOS>ܚ̣ܙܵܝܗܝ ܗ̄ܘ̣ܵܐ ܠܦܸܛܩܵܐ ܘܐܲܫܠܸܡ ܢܲܦ̮ܫܹܗ ܠܟ̣ܵܣܹܗ ܕܡܵܘܬܵܐ<EOS>ܘܟܲܕܼ ܡܸܬܼܝܲܒܲܠ ܡܵܘܬܵܐ ܝܲܥܢܵܐ ܒܟ̣ܠܗܘܿܢ ܕܵܪܹ̈ܐ<EOS>ܡܟ̣ܵܐ ܨܹܝܕܼ ܐܲܗܪܘܿܢ ܟܵܗܢܵܐ ܙܲܗܝܵܐ ܕܒܹܝܬܼ ܐܲܠܵܗܵܐ<EOS>ܥܸܠܬܹܗ ܕܡܹܐܡܪܵܐ ܕܡܲܩܲܦ ܠܝܼ ܒܹܗ ܗܵܕܹܐ ܐܝܼܬܹܝܗ̇<EOS>ܥܲܠ ܟܵܗܢܘܼܬܹܐ ܕܲܒ̣ܢܲܝ̈ ܠܹܘܝܼ ܕܐܲܝܟܲܢ ܐܵܬܲܬ݀<EOS>ܛܲܥܢ̣ܢܵܗ̇ ܐܵܕܼܵܡ ܡ̣ܢ ܫܘܼܪܵܝܵܐ ܕܟ̣ܠܗܘܿܢ ܕܵܪܹ̈ܐ<EOS>ܘܐܵܘܫܸܛ̣ ܝܲܗܒܵܗ̇ ܒܐܝܼܕܼܵܐ ܠܲܕܼܒ̣ܵܬܲܪܟܸܢ<EOS>ܗܵܝ̇ ܟܵܗܢܘܼܬܼܵܐ ܕܐܲܒ̣ܘܼܢ ܐܵܕܼܵܡ ܥܕܲܡܵܐ ܠܐܲܗܪܘܿܢ<EOS>ܡܛܵܬ݀ ܗ̄ܘ̣ܵܬܼ ܘܐܸܬܲܬ݀ ܘܙܲܝܲܚ̣ ܛܲܥ̣ܢܵܗ̇ ܚܲܒ݁ܝܼܒ̣ܵܐܝܼܬܼ<EOS>ܘܟܲܕܼ ܩܵܐܹ̇ܡ ܗ̄ܘ̣ܵܐ ܘܲܠܒ̣ܝܼܫ ܐ̄ܪ̈ܵܙܹܐ ܕܒܹܝܬܼ ܐܲܠܵܗܵܐ<EOS>ܘܫܵܪܹܐ ܘܐܵܣܲܪ ܐܲܪ̈ܥܵܢܹܐ ܠܲܫܡܲܝܵܢܹ̈ܐ<EOS>ܘܟܲܕܼ ܩܵܐܹ̇ܡ ܗ̄ܘ̣ܵܐ ܒܡܲܫܟܲܢܙܲܒ̣ܢܵܐ ܥܲܠ ܝܑܼܣܪܵܝܹܠ<EOS>ܘܠܵܐ ܐܝܼܬܼ ܕܥܵܒܲܪ ܥܲܠ ܦܘܼܩܕܵܢܹܗ ܒܟ̣ܠܹܗ ܥܲܡܵܐ<EOS>ܘܡܘܼܫܹܐ ܥܒ̣ܷܼܕܼ ܗ̄ܘ̣ܵܐ ܐܲܝܟ̣ ܐܲܠܵܗܵܐ ܥܲܠ ܡܲܫܪܝܼܬܼܵܐ<EOS>ܘܫܵܪܹܐ ܘܦܵܩܹ̇ܕܼ ܐܲܝܟ̣ ܐܲܠܵܗܵܐ ܠܲܒ̣ܢܲܝ̈ ܝܲܥܩܘܿܒ̣<EOS>ܥܒ̣ܝܼܕܼܵܐ ܡܲܪܝܲܡ ܒܲܕܼܡܘܼܬܼ ܟܲܠܬܼܵܐ ܕܒܹܝܬܼ ܐܲܠܵܗܵܐ<EOS>ܐܵܦ ܩܝܼܬܵܪܵܐ ܐܲܚܝܼܕܼܵܐ ܗ̄ܘ̣ܵܬܼ ܒܲܝܢܵܬܼ ܫܲܒ̣̈ܛܹܐ<EOS>ܘܐܲܗܪܘܿܢ ܛܵܥܹ̇ܢ ܦܪܝܼܡܵܐ ܘܥܵܐܹ̇ܠ ܠܡܲܫܟܲܢ ܙܲܒ̣ܢܵܐ<EOS>ܘܡܲܥܛܲܪ ܒܸܣ̈ܡܹܐ ܘܲܡܚܲܣܸܐ ܗ̄ܘ̣ܵܐ ܠܲܚܛܵܗܲܝ̈ܗܘܿܢ<EOS>ܘܗܘ݀ ܛܵܪܹܕܼ ܗ̄ܘ̣ܵܐ ܠܡܵܘܬܵܐ ܕܚܝܼܠܵܐ ܡ̣ܢ ܡܲܫܪܝܼܬܼܵܐ<EOS>ܒܦܝܼܪܡܵܐ ܕܩܲܪܸܒ̣ ܘܲܟ̣ܠܵܝܗܝ ܡܸܢܫܹܠܝ ܠܲܡܚܲܒ݁ܠܵܢܵܐ<EOS>ܘܡܘܼܫܹܐ ܘܐܲܗܪܘܿܢ ܦܲܪܩܹܗ ܠܥܲܡܵܐ ܡ̣ܢ ܓܵܘ ܡܸܨܪܹܝܢ<EOS>ܐܲܗܪܘܿܢ ܟܵܗܢܵܐ ܥܒ̣ܝܼܕܼ ܫܵܒ̣ܘܿܩܵܐ ܘܲܡܚܲܣܝܵܢܵܐ<EOS>ܘܡܲܥܛܲܪ ܒܸܣ̈ܡܹܐ ܘܲܡܩܲܒ݁ܠܵܐ ܠܹܗ ܢܘܼܪܵܐ ܟܣܝܼܬܼܵܐ<EOS>ܘܢܘܼܪܵܐ ܒܢܘܼܪܵܐ ܝܵܗ̇ܒܵܐ ܪܹܝܚܵܐ ܩܕܼܵܡ ܚܲܙܵܝܹ̈ܐ<EOS>ܐܲܝܟܵܐ ܚܙܸܐ ܠܟ̣ܘܿܢ ܢܘܼܪܵܐ ܕܝܵܩ̇ܕܵܐ ܡ̣ܢ ܓܵܘܙܲܠܬܵܐ<EOS>ܐܸܠܵܐ ܗܵܪܟܵܐ ܕܢܘܼܪܵܐ ܟܣܝܼܬܼܵܐ ܚܵܘܝܲܬ݀ ܚܘܼܒܵܗ̇<EOS>ܢܘܼܪܵܐ ܕܠܸܒܹܗ ܐܲܥ̣ܛܲܪ ܐܲܗܪܘܿܢ ܒܹܝܬܼ ܚܘܼܣܵܝܵܐ<EOS>ܘܗܝ݀ ܟܠܵܬ݀ ܡܵܘܬܵܐ ܡ̣ܢ ܡܲܫܪܝܼܬܼܵܐ ܩܲܠܝܼܠܵܐܝܼܬܼ<EOS>ܒܢܝܼܫܵܐ ܕܡܵܪܝ ܐܲܦܪܹܝܡ<EOS> ܢܘܼܪܵܐ ܘܢܘܼܪܵܐ ܛ̣ܥܲܢ ܐܲܗܪܘܿܢ<EOS>ܘܐܲܥܸܠ̣ ܗ̄ܘ̣ܵܐ ܩܕܼܵܡ ܐܲܠܵܗܵܐ<EOS> ܘܲܚ̣ܙܵܐ ܐܲܠܵܗܵܐ ܠܠܸܒܹܗ<EOS>ܘܲܠܬܲܪ̈ܬܲܝܗܹܝܢ ܩܲܒܸ݁ܠ̣ ܗ̄ܘ̣ܵܐ<EOS> ܛ̣ܥܲܢ ܢܘܼܪܵܐ ܓܠܝܼܬܼܵܐ ܒܐܝܼܕܹܗ<EOS>ܘܢܘܼܪܵܐ ܟܣܝܼܬܼܵܐ ܒܕܲܥܝܵܢܹܗ<EOS> ܘܫܸܦܪܲܬ݀ ܠܹܗ ܢܘܼܪܵܐ ܕܠܸܒܹܗ<EOS>ܘܐܸܬܼܩܲܒ݁ܠܲܬ݀ ܢܘܼܪܵܐ ܕܐܝܼܕܼܵܘ̈ܗܝ<EOS> ܐܸܠܘܼ ܓܹܝܪ ܠܵܐ ܕܲܟ̣ܝܵܐ ܗ̄ܘ̣ܵܬܼ<EOS>ܢܘܼܪܵܐ ܟܣܝܼܬܼܵܐ ܕܕܲܥܝܵܢܹܗ<EOS> ܐܵܦܠܵܐ ܢܘܼܪܵܐ ܕܲܛܥܝܼܢ ܗ̄ܘ̣ܵܐ<EOS>ܡܩܲܒܸ݁ܠ ܗ̄ܘ̣ܵܐ ܠܵܗ̇ܐܲܠܵܗܵܐ<EOS> ܘܡܸܛܠ ܢܘܼܪܵܐ ܕܪܸܥܝܵܢܹܗ<EOS>ܐܸܬܼܩܲܒ݁ܠܲܬ݀ ܢܘܼܪܵܐ ܕܐܝܼܕܼܵܘ̈ܗܝ<EOS> ܐܘܿ ܢܘܼܪܵܐ ܡܚܲܣܝܵܢܝܼܬܼܵܐ<EOS>ܕܫܵܒ̣݁ܩܵܐ ܚܵܘ̈ܒܹܐ ܘܲܚܛܵܗܹ̈ܐ<EOS> ܕܐܲܝܟ̣ ܗܵܕܹܐ ܢܘܼܪܵܐ ܩܲܪܸܒ̣ܘ<EOS>ܚܲܛܵܝܹ̈ܐ ܘܣܲܒ̣ܘ ܫܘܼܒ̣ܩܵܢܵܐ<EOS> ܥܸܛܪܲܬ݀ ܗ̄ܘ̣ܵܬܼ ܢܘܼܪܵܐ ܕܐܝܼܕܼܵܘ̈ܗܝ<EOS>ܘܲܚܕܼܝܼܘ ܒܵܗ̇ ܥܝܼܪܹ̈ܐ ܕܲܠܥܸܠ<EOS> ܘܥܸܛܪܲܬ݀ ܢܘܼܪܵܐ ܕܪܸܥܝܵܢܹܗ<EOS>ܘܲܚܕܝܼ ܒܵܗ̇ ܡܵܪܝܵܐ ܒܪܵܘܡܵܐ<EOS> ܐܲܝܟܵܐ ܕܲܓ̣ܙܲܡ̣ ܡܲܠܲܐܟ̣ܵܐ<EOS>ܕܲܠܡܲܫܪܝܼܬܼܵܐ ܢܚܲܒܸ݁ܠ ܗ̄ܘ̣ܵܐ<EOS> ܛ̣ܥܲܢ ܦܝܼܪܡܵܐ ܕܲܡܠܸܐ ܢܘܼܪܵܐ<EOS>ܘܲܢܦܲܩ̣ ܘܲܟ̣ܠܵܝܗܝ ܡ̣ܢ ܥܲܡܵܐ<EOS> ܚ̣ܙܵܗ̇ ܗ̄ܘ̣ܵܐ ܡܲܠܲܐܟ̣ܵܐ ܠܢܘܼܪܵܐ<EOS>ܘܲܥܪܲܩ̣ ܗ̄ܘ̣ܵܐ ܠܹܗ ܡ̣ܢ ܙܝܼܘܵܗ̇<EOS> ܢܘܼܪܵܐ ܟܣܝܼܬܼܵܐ ܚ̣ܙܵܐ ܬܲܡܵܢ<EOS>ܘܐܸܣܬܲܪܲܕܼ ܗ̄ܘ̣ܵܐ ܡ̣ܢ ܚܸܙܘܵܗ̇<EOS> ܐܲܥܪܸܩܬܹܗ ܢܘܼܪܵܐ ܠܥܝܼܪܵܐ<EOS>ܘܦܸܪܕܲܬ݀ ܪܘܼܡܚܵܐ ܕܲܠܒ̣ܝܼܟ̣ ܗ̄ܘ̣ܵܐ<EOS> ܒܦܘܼܩܕܵܢܵܗ̇ ܕܐܲܠܵܗܘܼܬܼܵܐ<EOS>ܟܵܗܢܵܐ ܟܠ̣ܵܐ ܗ̄ܘ̣ܵܐ ܠܡܵܘܬܵܢܵܐ<EOS> ܘܲܠܡܲܠܲܐܟ̣ܵܐ ܒܝܲܕܼ ܥܸܛܪܹܗ<EOS>ܟܵܠܹ̇ܐ ܗ̄ܘ̣ܵܐ ܠܹܗ ܕܠܵܐ ܢܚܲܒܸ݁ܠ<EOS> ܘܟܲܕܼ ܥܸܪܨܲܬ݀ ܥܠܵܘܗܝ ܕܲܢܡܘܼܬܼ<EOS>ܠܵܐ ܐܸܫܬ݁ܐܸܠ ܗ̄ܘ̣ܵܐ ܡ̣ܢ ܡܵܘܬܵܐ<EOS> ܒܹܝܬܼ ܐܲܠܵܗܵܐ ܘܲܠܥܲܡܵܐ<EOS>ܐܲܗܪܘܿܢ ܟܠܫܵܥ ܩܵܐܹ̇ܡ ܗ̄ܘ̣ܵܐ<EOS> ܘܲܒ̣ܝܲܕܼ ܪܸܡܙܹܗ ܕܐܲܠܵܗܵܐ<EOS>ܥܒ̣ܝܼܕܼ ܗ̄ܘ̣ܵܐ ܦܵܩܘܿܕܼܵܐ ܠܥܲܡܵܐ<EOS>ܘܐܹܠܝܼܥܵܙܲܪ ܩܵܐܹ̇ܡ ܗ̄ܘ̣ܵܐ ܒܓ̣ܵܘ ܡܲܫܟܲܢܙܲܒ̣ܢܵܐ ܘܚܵܐܲܪ<EOS> ܕܢܹܐܠܲܦ ܕܐܲܝܟܲܢ ܢܩܘܼܡ<EOS>ܗ̄ܘ̣ܵܐ<EOS>ܥܲܠ ܬܸܫܡܲܫܬܹܗ ܕܐܲܠܵܗܵܐ<EOS> ܘܚܵܙܹ̇ܐ ܗ̄ܘ̣ܵܐ ܟܠܫܵܥ ܠܐܲܒ̣ܘܼܗܝ<EOS>ܕܐܲܝܟܲܢ ܕܸܒ̣ܚܹ̈ܐ ܡܲܣܸܩ ܗ̄ܘ̣ܵܐ<EOS> ܕܐܵܦ ܗܘ݀ ܢܲܣܸܩ ܐܲܟ̣ܘܵܬܹܗ<EOS>ܒܕܲܟ̣ܝܘܼܬܼܵܐ ܘܩܲܕܝܼܫܘܼܬܼܵܐ<EOS> ܘܟܲܕܼ ܛܲܠܝܵܐ ܡܸܬܼܝܲܠܲܦ ܗ̄ܘ̣ܵܐ<EOS>ܕܐܲܝܟܲܢܵܐ ܢܩܘܼܡ ܥܲܠ ܕܲܪܓ̣ܵܐ<EOS> ܘܲܢܩܸܕܼ ܘܲܫܦܸܐ ܪܸܥܝܵܢܹܗ<EOS>ܘܙܲܗܝܵܐ ܟ̱ܠܵܗ̇ ܬܲܪܥܝܼܬܹܗ<EOS> ܐܵܦ ܕܘܼܒܵܪܹ̈ܐ ܕܢܲܟ̣ܦܘܼܬܼܵܐ<EOS>ܒܡܲܫܟܲܢ ܙܲܒ̣ܢܵܐ ܡܫܲܡܠܸܐ ܗ̄ܘ̣ܵܐ<EOS> ܘܐܲܗܪܘܿܢ ܐܲܒ̣ܘܼܗܝ ܩܵܐܹ̇ܡ ܗ̄ܘ̣ܵܐ<EOS>ܘܲܠܒ̣ܝܼܫ ܡܵܐܢܲܝ̈ ܟܵܗܢܘܼܬܼܵܐ<EOS> ܠܒ̣ܘܼܫܵܐ ܦܲܐܝܵܐ ܕܬܸܫܡܸܫܬܵܐ<EOS>ܢܘܼܪܵܐ ܕܢܸܚܬܲܬ݀ ܡ̣ܢ ܪܵܘܡܵܐ<EOS> ܘܣܝܼܡ ܗ̄ܘ̣ܵܐ ܟܠܝܼܠܵܐ ܥܲܠ ܪܹܫܹܗ<EOS>ܘܡܲܨܢܲܦܬܼܵܐ ܠܥܸܠ ܡ̣ܢ ܓܘܼܫܡܹܗ<EOS> ܘܦܸܪܬܼܵܐ ܠܒ̣ܝܼܫ ܗ̄ܘ̣ܵܐ ܒܲܫܪܵܪܵܐ<EOS>ܘܟܹܐܦܹ̈ܐ ܬܠ̣ܵܐ ܗ̄ܘ̣ܵܐ ܫܠܲܡ̈ܠܡܵܬܼܵܐ<EOS> ܘܙܲܓܹ̈ܐ ܕܕܲܗܒ̣ܵܐ<EOS>ܒܲܠܒ̣ܘܼܫܹܗܘܲܥܒ̣ܝܼܕܼ ܟܘܼܡܪܵܐ ܕܐܲܠܵܗܵܐ<EOS> ܘܥܵܐܹ̇ܠ ܡܚܲܣܸܐ ܚܵܘ̈ܒܵܬܼܵܐ<EOS>ܒܡܲܫܟܲܢܙܲܒ̣ܢܵܐ ܐܲܝܟ̣ ܕܲܟ̣ܬܼܝܼܒ̣<EOS> ܠܡܘܼܫܹܐ ܐܸܡܲܪ ܐܲܠܵܗܵܐ<EOS>ܥܒܲܕܬܵܟ̣ ܐܲܠܵܗܵܐ ܠܦܸܪܥܘܿܢ<EOS> ܘܐܲܗܪܘܿܢ ܐܲܚܘܼܟ̣ ܢܸܗܘܸܐ ܠܵܟ̣<EOS>ܡܬܲܪܓܡܵܢܵܐ ܠܥܲܡܵܐ ܪܲܒܵܐ<EOS> ܘܡܵܐ ܕܲܢܦܲܩܬ݁ܘܿܢ ܡ̣ܢ ܡܸܨܪܹܝܢ<EOS>ܗܵܝܕܹܝܢ ܢܫܲܡܸܫ ܟܵܗܢܘܼܬܼܵܐ ܠܓܲܒ̣ܪܵܐ ܕܐܲܝܟ̣ ܗܵܢܵܐ ܙܵܕܹܩ<EOS>ܕܲܢܫܲܡܸܫ ܒܹܝܬܼ ܐܲܕܼܘܿܢܲܝ<EOS> ܘܲܢܕܲܒܲܪ ܠܵܗ̇ ܟܹܐܢܵܐܝܼܬܼ<EOS>ܟܵܗܢܘܼܬܼܵܐ ܕܐܸܬܼܓܲܥܠܲܬ݀ ܠܹܗ<EOS> ܘܟܲܕܼ ܩܵܐܹ̇ܡ ܒܡܲܫܟܲܢܙܲܒ̣ܢܵܐ<EOS>ܘܲܒ̣ܪܹܗ ܥܲܡܹܗ ܒܒܹܝܬܼ ܩܘܼܕܼܫܵܐ<EOS> ܘܝܵܠܹ̇ܦ ܐ̄ܪ̈ܵܙܹܐ ܕܟ̣ܵܗܢܘܼܬܼܵܐ<EOS>ܘܡܸܫܬܲܡܠܸܐ ܗ̄ܘ̣ܵܐ ܒܕܼܘܼܒܵܪ̈ܵܘܗܝ<EOS> ܐܲܠܦܹܗ ܐܲܒ̣ܘܼܗܝ ܐܲܝܟܲܢܵܐ<EOS>ܢܸܛܥܲܢ ܦܝܼܪܡܵܐ ܕܚܘܼܣܵܝܵܐ<EOS> ܘܐܲܝܟܲܢܵܐ ܢܸܥܘܿܠ ܢܸܩܪܹܐ<EOS>ܠܐܲܠܵܗܵܐ ܒܕܲܟ̣ܝܘܼܬܼ ܠܸܒܵܐ<EOS>ܘܟܲܕܼ ܛܲܠܝܵܐ ܐܹܠܝܼܥܵܙܲܪ<EOS>ܒܡܲܫܟܲܢܙܲܒ̣ܢܵܐ ܡܫܲܡܸܫ ܗ̄ܘ̣ܵܐ<EOS> ܐܸܬ݁ܬ݁ܥܝܼܪܲܬ݀ ܚܵܘܒܲܬ݀ ܓܵܘܵܐ<EOS>ܕܬܸܬܼܒܲܥ ܕܝܼܠܵܗ̇ ܡ̣ܢ ܐܲܗܪܘܿܢ<EOS> ܡܛ̣ܵܐ ܗ̄ܘ̣ܵܐ ܠܹܗ ܓܹܝܪ ܥܸܕܵܢܵܐ<EOS>ܕܐܲܗܪܘܿܢ ܓܲܙܹ̈ܐ ܢܲܫܠܸܡ ܗ̄ܘ̣ܵܐ<EOS> ܘܥܸܕܵܢܹܗ ܕܐܹܠܝܼܥܵܙܲܪ<EOS>ܕܢܸܥܘܿܠ ܢܩܘܼܡ ܗ̄ܘ̣ܵܐ ܥܲܠ ܕܘܼܟ݁ܬܹܗ<EOS> ܘܟܲܕܼ ܠܒ̣ܝܼܫ ܗ̄ܘ̣ܵܐ ܠܵܗ̇ ܠܟܵܗܘܼܬܼܵܐ<EOS>ܐܲܗܪܘܿܢ ܘܩܵܐܹ̇ܡ ܒܹܝܬܼ ܩܘܼܕܼܫܵܐ<EOS> ܐܸܬ݁ܬ݁ܥܝܼܪ ܗ̄ܘ̣ܵܐ ܦܸܛܩܹܗ ܕܐܵܕܼܵܡ<EOS>ܕܢܸܬܼܒܲܥ ܕܝܼܠܹܗ ܡ̣ܢ ܐܲܗܪܘܿܢ<EOS> ܗܵܢܵܐ ܕܫܲܡܸܫ̣ ܟܵܗܢܘܼܬܼܵܐ<EOS>ܐܲܪܒ݁ܥܝܼܢ ܫܢ̈ܝܼܢ ܒܡܲܫܟܲܢܙܲܒ̣ܢܵܐ<EOS> ܠܵܐ ܐܸܫܟܲܚ ܢܸܫܪܸܐ ܡܸܢܹܗ<EOS>ܠܐܸܫܛܵܪܵܐ ܕܚܵܘܒܲܬܼ ܓܵܘܵܐ<EOS> ܗܵܢܵܐ ܕܲܠܥܲܡܵܐ ܚܲܣ̣ܝܼ<EOS>ܘܠܵܐ ܫܠܲܛ̣ ܒܹܗ ܡܲܠܲܐܟ̣ ܪܘܼܓ̣ܙܵܐ<EOS> ܠܵܐ ܐܸܫܟܲܚ ܗ̄ܘ̣ܵܐ ܕܢܲܡܸܕܼ ܗ̄ܘ̣ܵܐ<EOS>ܡ̣ܢ ܦܸܛܩܵܐ ܕܲܟ̣ܬܲܒ̣ ܐ̄ܕܼܵܡ<EOS> ܗܵܢܵܐ ܕܲܛ̣ܪܲܕܼ ܗ̄ܘ̣ܵܐ ܠܡܵܘܬܵܐ<EOS>ܘܲܠܡܲܐܟ̣ܵܐ ܒܝܲܕܼ ܥܸܛܪܹܗ<EOS> ܟܲܕܼ ܦܓܲܥ̣ ܒܹܗ ܟܵܣܹܗ ܕܡܵܘܬܵܐ<EOS>ܠܵܐ ܐܸܫܟܲܚ ܢܫܵܘܙܸܒ̣ ܢܲܦ̮ܫܹܗ<EOS> ܟܲܕܼ ܡܛ̣ܵܐ ܗ̄ܘ̣ܵܐ ܠܹܗ ܥܸܕܵܢܵܐ<EOS>ܕܐܲܗܪܘܿܢ ܡܵܘܬܵܐ ܢܸܛܥܲܡ ܗ̄ܘ̣ܵܐ<EOS> ܩ̣ܪܵܐ ܠܹܗ ܡܵܪܝܵܐ ܠܒܲܪ ܥܲܡܪܲܡ<EOS>ܘܲܠܸܠ̣ ܥܲܡܹܗ ܘܐܸܡܲܪ ܠܹܗ<EOS> ܐܘܿ ܡܘܼܫܹܐ ܫܡܲܥ ܐܹܡܲܪ ܠܵܟ̣<EOS>ܘܠܵܐ ܬܸܟ̣ܪܸܐ ܠܵܟ̣ ܥܲܠ ܗܵܕܹܐ<EOS> ܠܵܐ ܢܸܬܼܩܲܛܲܥ ܪܸܥܝܵܢܵܟ̣<EOS>ܒܛܸܒܵܐ ܕܢܵܦܹ̇ܠ ܒܡܲܫܡܲܥܬܼܵܟ̣ ܠܵܐ ܬܸܬ݁ܕܵܘܲܕܼ ܬܲܪܥܝܼܬܼܵܟ̣<EOS>ܘܬܸܫܠܲܛ ܥܵܩܬܼܵܐ ܥܲܠ ܠܸܒܵܟ̣<EOS> ܘܠܵܐ ܢܲܪ̈ܕܝܵܢ ܕܸܡ̈ܥܹܐ ܥܲܝܢܲܝ̈ܟ̣<EOS>ܒܚܲܫܵܐ ܕܲܡܡܲܠܸܠ ܐ̄ܢܵܐ ܠܵܟ̣<EOS> ܠܵܐ ܐܸܚܙܸܐ ܒܵܟ̣ ܟܲܪܝܘܼܬܼܵܐ<EOS>ܒܗܵܢܵܐ ܐ̄ܪܵܙܵܐ ܕܒܹܝܬܼ ܠܝܼ ܘܠܵܟ̣<EOS> ܘܠܵܐ ܬܹܐܬܸܐ ܠܲܦܣܵܩ ܣܲܒ̣ܪܵܐ<EOS>ܘܬܸܗܘܸܐ ܡܚܝܼܠܵܐ ܐܲܝܟ̣ ܟܠܢܵܫ ܗܵܝܕܹܝܢ ܐܲܦܗܸܟ̣ ܦܸܬܼܓ̣ܵܡܵܐ<EOS>ܡܘܼܫܹܐ ܘܐܸܡܲܪ ܠܲܐܲܠܵܗܵܐ<EOS> ܗܵܘ̇ ܡܵܐ ܕܨܵܒ̣݁ܝܵܐ ܪܲܒ݁ܘܼܬܼܵܟ̣<EOS>ܣܵܥܲܪ ܐ̄ܢܵܐ ܐܲܝܟ̣ ܨܸܒ̣ܝܵܢܵܟ̣<EOS>ܐܸܡܲܪ ܡܵܪܝܵܐ ܡܪܲܚܡܵܢܵܐ<EOS>ܗܵܐ ܐܵܡܲܪ ܐ̄ܢܵܐ ܠܵܟ̣ ܡܘܼܫܹܐ<EOS> ܡܛ̣ܵܐ ܠܹܗ ܥܸܕܵܢܹܗ ܕܐܲܚܘܼܟ̣<EOS>ܕܢܸܦܘܿܩ ܡ̣ܢ ܥܵܠܡܵܐ ܗܵܢܵܐ<EOS> ܡܛ̣ܵܐ ܠܹܗ ܥܸܕܵܢܹܗ ܕܐܲܚܘܼܟ̣<EOS>ܕܲܐ̄ܚܪܹܢܵܐ ܢܩܘܼܡ ܥܲܠ ܕܘܼܟ݁ܬܹܗ<EOS> ܡܛ̣ܵܐ ܠܹܗ ܥܵܕܵܢܹܗ ܕܐܲܚܘܼܟ̣<EOS>ܕܢܸܫܠܲܚ ܡܵܐܢܲܝ̈ ܬܸܫܡܸܫܬܹܗ<EOS> ܗܵܫܵܐ ܡܘܼܫܹܐ ܒܲܪ ܥܲܡܪܲܡ<EOS>ܫܡܲܥ ܡܸܕܸܡ ܕܐܵܡܲܪ ܐ̄ܢܵܐ ܠܵܟ̣<EOS> ܩܘܼܡ ܕܒ̣ܘܿܪܲܝܗܝ ܠܐܲܗܪܘܿܢ ܐܲܚܘܼܟ̣<EOS>ܘܣܲܒ̣ ܥܲܡܵܟ̣ ܠܐܹܠܝܼܥܵܙܲܪ<EOS> ܘܲܠܚܲܕܼ ܡ̣ܢ ܛܘܼܪܹ̈ܐ ܣܲܩ ܠܵܟ̣<EOS>ܗܵܘ̇ ܐܲܝܢܵܐ ܕܐܵܡܲܪ ܐ̄ܢܵܐ ܠܵܟ̣<EOS> ܬܠܵܬܲܝ̈ܟ݁ܘܿܢ ܒܲܚܘܝܼܚܘܼܬܼܵ<EOS>ܫܲܠܸܡܘ ܐ̄ܪܵܙܵܐ ܒܲܝܢܵܬܼܟ̣ܘܿܢ<EOS> ܠܵܐ ܬܸܒ̣ܟܸܐ ܐܘܿ ܒܲܪ ܥܲܡܪܲܡ<EOS>ܘܠܵܐ ܬܲܟ̣ܪܸܐ ܠܐܲܗܪܘܿܢ ܐܲܚܘܼܟ̣<EOS> ܕܠܵܐ ܢܵܬ݁ܬ݁ܥܝܼܩ ܦܘܼܪܣܵܐ ܠܵܐ ܐܝܼܬܼ<EOS>ܕܲܠܟ̣ܵܣܹܗ ܕܡܵܘܬܵܐ ܫܵܬܹ̇ܐ<EOS> ܘܠܹܐܠܝܼܥܵܙܲܪ ܐܸܡܲܪ ܠܹܗ<EOS>ܕܠܵܐ ܢܸܬ݁ܕܵܘܲܕܼ ܪܸܥܝܵܢܹܗ<EOS> ܡܵܐ ܕܲܚ̣ܙܵܐ ܠܐܲܗܪܘܿܢ ܐܲܒ̣ܘܼܗܝ<EOS>ܟܲܕܼ ܡܸܬܼܥܲܦܸܐ ܒܪܹܫ ܛܘܼܪܵܐ<EOS> ܕܡܵܪܝ ܝܲܥܩܘܿܒ̣<EOS>ܩ̣ܪܵܐ ܠܹܗ ܡܵܪܝܵܐ ܠܡܘܼܫܹܐ ܥܲܒ̣ܕܹܗ ܘܡܲܠܸܠ̣ ܥܲܡܹܗ<EOS>ܩܘܼܡ ܘܲܕܼܒ̣ܘܿܪܲܝܗܝ ܠܐܲܗܪܘܿܢ ܐܲܚܘܼܟ̣ ܐܲܝܟ̣ ܕܐܸܬܼܦܲܩܲܕܬ݁<EOS>ܘܲܕܼܒ̣ܘܿܪ ܥܲܡܹܗ ܠܐܹܠܝܼܥܵܙܲܪ ܘܢܹܐܙܲܠ ܥܲܡܵܟ̣<EOS>ܗܘ݀ ܓܹܝܪ ܐܝܼܬܼ ܠܹܗ ܕܢܸܣܲܩ ܘܢܸܠܒܲܫ ܡܵܐܢܲܝ̈ ܩܘܼܕܼܫܵܐ<EOS>ܘܗܘ݀ ܬܘܼܒ̣ ܐܝܼܬܼ ܠܹܗ ܕܢܸܥܘܿܠ ܘܲܢܩܘܼܡ ܒܕܼܘܼܟܲܬ݀ ܐܲܒ̣ܘܼܗܝ<EOS>ܘܠܹܗ ܥܵܒܹ̇ܕܼ ܐ̄ܢܵܐ ܪܵܥܝܵܐ ܕܲܢܩܘܼܡ ܥܲܠ ܡܲܪܥܝܼܬܼܵܐ<EOS>ܘܠܹܗ ܗ̄ܘ̣ܵܐ ܡܩܝܼܡ ܐ̄ܢܵܐ ܟܵܗܢܵܐ ܢܚܲܣܸܐ ܥܲܠ ܝܑܼܣܪܵܝܹܠ<EOS>ܐܲܢ̄ܬ݁ ܦܲܩܸܕܲܝܗܝ ܗܵܠܹܝܢ ܡܸܠܹ̈ܐ ܕܐܵܡܲܪ ܐ̄ܢܵܐ ܠܵܟ̣<EOS>ܢܕܲܟܸܐ ܢܲܦ̮ܫܹܗ ܡ̣ܢ ܟܠ ܒܝܼ̈ܫܵܢ ܩܲܕܝܼܫܵܐܝܼܬܼ<EOS>ܘܠܵܐ ܐܸܚܙܸܐ ܒܹܗ ܥܵܘ̣ܠܵܐ ܘܪܘܼܫܥܵܐ ܒܚܲܕܼ ܡ̣ܢ ܐܸܣܟܲܝܡ<EOS>ܘܠܵܐ ܢܸܩܪܘܿܒ̣ ܠܹܗ ܢܸܟ̣ܠܵܐ ܣܲܢܝܵܐ ܘܢܸܨܛܲܐܸܐ ܒܹܗ<EOS>ܗܵܠܹܝܢ ܡܸ̈ܠܹܐ ܐܸܬܼܡܲܠܲܠܹܝ̈ܢ ܡ̣ܢ ܐܲܠܵܗܵܐ<EOS>ܘܲܫܡܲܥ̣ ܡܘܼܫܹܐ ܟܠ ܕܐܸܡܲܪ ܠܹܗ ܒܚܘܼܒܵܐ ܪܲܒܵܐ<EOS>ܩ̣ܪܵܐ ܗ̄ܘ̣ܵܐ ܡܘܼܫܹܐ ܠܐܲܗܪܘܿܢ ܐܲܚܘܼܗܝ ܘܠܹܐܠܝܼܥܵܙܲܪ<EOS>ܘܡܲܠܸܠ̣ ܥܲܡܗܘܿܢ ܡܸ̈ܠܹܐ ܕܚܲܫܵܐ ܘܲܕܼܟܲܪܝܘܼܬܼܵܐ<EOS>ܐܘܼܪܚܵܐ ܢܸܦܠܲܬ݀ ܠܝܼ ܘܠܵܟ̣ ܐܲܗܪܘܿܢ ܘܠܹܐܠܝܼܥܵܙܲܪ<EOS>ܕܡܵܪܝܵܐ ܐ̄ܡܸܪ ܠܝܼ ܕܐܲܟ̣ܚ̄ܕܼܵܐ ܢܸܣܲܩ ܠܗܘܿܪ ܛܘܼܪܵܐ<EOS>ܕܒܲܪ ܗ̄ܘ̣ܵܐ ܐܸܢܘܿܢ ܡܘܼܫܑܹ ܠܐܲܗܪܘܿܢ ܘܠܹܐܠܝܼܥܵܙܲܪ<EOS>ܘܲܢܦܲܩ̣ܘ ܕܢܸܪܕܘܿܢ ܠܗܵܘ̇ ܗܘܿܪ ܛܘܼܪܵܐ ܐܲܝܟ̣ ܕܐܸܬܼܦܲܩܲܕܼ<EOS>ܡܲܢܲܥ̣ܘ ܘܲܡܛ̣ܵܘ ܥܲܠ ܪܹܫ ܛܘܼܪܵܐ ܐܲܟ̣ܡܵܐ ܕܝܼܠܸܦ̣ܘ<EOS>ܘܫܲܪܝܼ ܡܘܼܫܹܐ ܕܲܢܠܲܒܸܒ̣ ܗ̄ܘ̣ܵܐ ܠܐܲܗܪܘܿܢ ܐܲܚܘܼܗܝ<EOS>ܐܲܟ̣ܡܵܐ ܕܗܵܠܹܝܢ ܐܵܡܲܪ ܗ̄ܘ̣ܵܐ ܠܹܗ ܐܲܚܵܐ ܠܐܲܚܘܼܗܝ<EOS>ܒܚܲܫܵܐ ܪܲܒܵܐ ܘܲܒ̣ܟܲܪܝܘܼܬܼܵܐ ܕܐܸܚܕܲܬ݀ ܐܸܢܘܿܢ<EOS>ܐܵܡܲܪ ܡܘܼܫܹܐ ܐܸܓ̣ܠܸܐ ܠܵܟ̣ ܐܵܚ ܐ̄ܪܵܙܵܐ ܕܐܝܼܬܼ ܠܝܼ<EOS>ܘܲܕܼܠܵܐ ܐܸܓ̣ܠܹܝܘܗܝ ܫܲܪܝܼܪܵܐܝܼܬܼ ܦܘܼܪܣܵܐ ܠܵܐ ܐܝܼܬܼ<EOS>ܐܲܝܟ̣ ܗܲܕܵܡܵܐ ܕܢܲܩܝܼܦ ܚܲܒ̣ܪܹܗ ܠܝܼ ܢܲܩܝܼܦ ܐܲܢ̄ـܬ݁<EOS>ܘܲܠܓ̣ܵܘ ܡܸܨܪܹܝܢ ܐܲܝܟ̣ ܚܲܕܼ ܥܲܠܢܲܢ ܕܡܵܪܝܵܐ ܦܩܲܕܼ ܠܲܢ<EOS>ܐܵܦ ܬܸܕܼܡܪ̈ܵܬܼܵܐ ܐܲܝܟ̣ ܚܕܼܵܐ ܣܥܲܪܢܲܢ ܒܹܝܬܼ ܡܸܨܪ̈ܵܝܹܐ<EOS>ܟܲܕܼ ܩܵܐܹܡ ܗ̄ܘܹ̇ܝܬܼ ܠܘܼܩܒܲܠ ܦܸܪܥܘܿܢ ܐܲܢ̄ܬ݁ ܥܲܕܲܪܬܵܢܝ<EOS>ܘܟܲܕܼ ܐܸܫܬܲܚܠܲܦ ܚܘܼܛܪܵܐ ܠܚܸܘܝܵܐ ܐܲܢ̄ܬ݁ ܐܲܪܡܝܼܬܵܝܗܝ<EOS>ܟܲܕܼ ܚܲܪܵܫܹ̇ܐ ܩܵܡ̣ܘ ܗ̄ܘ̣ܵܘ ܠܘܼܩܒܲܠܝ ܐܲܝܟ̣ ܚܲܕܼ ܗ݀ܘܲܝܢܲܢ<EOS>ܘܟܲܕܼ ܚܘܼܛܪ̈ܲܝܗܘܿܢ ܗܘ݀ܵܘ ܬܲܢܝܼ̈ܢܹܐ ܩܲܪܝܼܒ̣ܝܼܢ ܗ̄ܘܲܝܢ<EOS>ܠܵܐ ܐܲܪܚܸܩܢܲܢ ܚܲܕܼ ܡ̣ܢ ܚܲܒ̣ܪܹܗ ܒܹܝܬܼ ܡܸܨܪ̈ܵܝܹܐ<EOS>ܘܐܸܬ݀ܵܐ ܡܵܘܬܵܐ ܘܗܵܐ ܦܵܪܹܫ ܠܲܢ ܚܲܕܼ ܡ̣ܢ ܚܲܒ̣ܪܹܗ<EOS>ܘܦܘܼܩܕܵܢ ܡܵܪܝܵܐ ܢܸܫܬܲܡܠܸܐ ܒܲܢ ܐܲܝܟ̣ ܨܸܒ̣ܝܵܢܹܗ<EOS>ܦܪܲܥܬܵܢܝ ܐܲܗܪܘܿܢ ܚܘܼ̈ܒ̣ܠܹܐ ܛܵܒܹ̈ܐ ܐܲܟ̣ܡܵܐ ܕܘܵܠܹ̇ܐ<EOS>ܘܫܲܡ̣ܠܝܼܬ݁ ܨܹܐܕܲܝ ܚܘܼܒܵܐ ܕܐܲܚܵܐ ܕܠܲܝܬ݁ ܒܹܗ ܡܘܼܡܵܐ<EOS>ܘܗܵܫܵܐ ܐܲܗܪܘܿܢ ܚܵܘܒܲܬܼ ܓܵܘܵܐ ܥܸܪܨܲܬ݀ ܥܠܲܝܟ<EOS>ܘܲܕܼܠܵܐ ܬܸܫܬܸܐ ܟܵܣܹܗ ܕܡܵܘܬܵܐ ܦܘܼܪܣܵܐ ܠܵܐ ܐܝܼܬܼ<EOS>ܗܵܘ̇ ܐܸܫܛܵܪܵܐ ܕܐܲܪܦܝܼ ܐܵܕܼܵܡ ܗܵܐ ܐܸܬ݀ܵܐ ܠܹܗ<EOS>ܘܐܲܚܵܐ ܠܐܲܚܘܼܗܝ ܠܵܐ ܡܨܸܐ ܦܵܪܹܩ ܐܲܟ̣ܡܵܐ ܕܲܟ̣ܬܼܝܼܒ̣<EOS>ܘܗܵܫܵܐ ܐܲܗܪܘܿܢ ܠܵܐ ܬܸܟ̣ܪܸܐ ܠܵܟ̣ ܕܲܡܛ̣ܵܐ ܩܸܨܵܐ<EOS>ܘܠܵܐ ܢܸܗܘܸܐ ܒܵܟ̣ ܚܲܕܼ ܪܸܥܝܵܢܵܐ ܕܲܟ̣ܡܝܼܪܘܼܬܼܵܐ<EOS>ܚܙܝܼ ܠܵܐ ܬܸܗܘܸܐ ܢܘܼܟ̣ܪܵܝ ܠܡܵܪܝܵܐ ܒܥܸܠܼܲܬܼ ܥܵܩܬܼܵܐ<EOS>ܕܠܲܝܬ݁ ܒܝܼܠܝܼ̈ܕܹܐ ܕܠܵܐ ܛܵܥܹ̇ܡ ܠܹܗ ܠܟ̣ܵܣܹܗ ܕܡܵܘܬܵܐ<EOS>ܐܵܕܼܵܡ ܛܲܥ̣ܡܹܗ ܘܗܵܐ ܡܸܬܼܝܲܒܲܠ ܥܠ ܕܵܪ̈ܝܼܢ<EOS>ܠܵܐ ܬܸܟ̣ܪܸܐ ܠܵܟ̣ ܕܲܒ̣ܪܵܟ̣ ܩܵܐܹ̇ܡ ܟܵܗܢܵܐ ܚܠܵܦܲܝܟ<EOS>ܡܵܪܝܵܐ ܨܒ̣ܵܐ ܒܹܗ ܒܛܲܠܝܵܐ ܕܢܸܥܘܿܠ ܢܸܠܒ݁ܘܿܟ̣ ܕܘܼܟ݁ܬܼܵܟ̣<EOS>ܗܘ݀ ܐܸܡܲܪ ܠܝܼ ܕܐܹܠܝܼܥܵܙܲܪ ܢܟܲܗܸܢ ܚܠܵܦܲܝܟ<EOS>ܗܵܝܕܹܝܢ ܡܵܪܝܵܐ ܪܡܲܙ ܠܹܗ ܠܡܘܼܫܹܐ ܟܲܕܼ ܐܵܡܲܪ ܠܹܗ<EOS>ܕܡܘܿܢ ܩܵܐܹ̇ܡ ܐܲܢ̄ܬ݁ ܩܪܘܿܒ̣ ܐܲܫܠܲܚܲܝܗܝ ܠܐܲܗܪܘܿܢ ܐܲܚܘܼܟ̣<EOS>ܐܲܪܝܼܡ ܡܸܢܹܗ ܠܒ̣ܘܼ̈ܫܲܝ ܩܘܼܕܼܫܵܐ ܕܒܹܝܬܼ ܟܘܼܡܪܘܼܬܼܵܐ<EOS>ܘܐܲܠܒܸܫ ܐܸܢܘܿܢ ܠܐܹܠܝܼܥܵܙܲܪ ܟܵܗܢܵܐ ܕܲܓ̣ܒ̣ܝܲܬܼ<EOS>ܐܲܪܝܼܡ ܡܸܢܹܗ ܟ̱ܠܹܗ ܛܲܟ̣ܣܵܐ ܕܲܒ̣ܢܲܝ̈ ܠܹܘܝܼ<EOS>ܘܥܲܪܛܸܠ ܐܲܫܠܲܚ ܠܐܲܚܘܼܟ̣ ܐܵܙܹ̇ܠ ܠܘܼܩܒܲܠ ܡܵܘܬܵܐ<EOS>ܥܲܪܛܸܠ ܩܵܡ̣ ܗ̄ܘ̣ܵܐ ܐܲܒ̣ܘܼܟ̣ܐܒܘܢ<EOS> ܐܲܒ̣ܘܼܟ̣؟<EOS> <EOS>ܐܵܕܼܵܡ ܒܹܝܬܼ ܐܝܼܠܵܢܹ̈ܐ<EOS>ܘܐܲܢ̄ܬ݁ ܐܲܫܠܲܚܲܝܗܝ ܡ̣ܢ ܟܘܼܡܪܘܼܬܼܵܐ ܘܲܫܪܵܝܗܝ ܐܵܙܹ̇ܠ<EOS>ܥܲܠ̣ ܠܹܗ ܠܥܵܠܡܵܐ ܩܲܕܝܼܫܵܐܝܼܬܼ ܟܲܕܼ ܠܵܐ ܡܟܲܬܲܡ<EOS>ܘܲܕܼܠܵܐ ܚܛ̣ܵܐ ܠܝܼ ܩܲܕܝܼܫܵܐܝܼܬܼ ܕܵܒܲܪ ܐ̄ܢܵܐ ܠܹܗ<EOS>ܩ̣ܪܸܒ̣ ܗ̄ܘ̣ܵܐ ܡܘܼܫܹܐ ܠܘܼܩܒܲܠ ܐܲܚܘܼܗܝ ܐܲܝܟ̣ ܕܐܸܬܼܦܲܩܲܕܼ<EOS>ܘܲܚ̣ܙܵܝܗܝ ܐܲܗܪܘܿܢ ܕܐܵܬܹ̇ܐ ܠܩܘܼܒ̣ܠܹܗ ܘܐܲܪܟܸܢ ܪܹܫܹܗ<EOS>ܝܲܗ̄ܒ̣ ܗ̄ܘ̣ܵܐ ܢܲܦ̮ܫܹܗ ܐܲܗܪܘܿܢ ܟܵܗܢܵܐ ܢܸܫܬܲܠܲܚ ܗ̄ܘ̣ܵܐ<EOS>ܡܵܐ̇ܢܲܝ ܟܵܗܢܵܐ ܘܗܵܝܕܹܢ ܐܵܙܹ̇ܠ ܠܥܵܠܡܵܐ ܚܲܕܼܬܼܵܐ<EOS>ܩ̣ܪܸܒ̣ ܗ̄ܘ̣ܵܐ ܡܘܼܫܹܐ ܘܐܲܪܡ̣ܝܼ ܐܝܼܕܼܵܘ̈ܗܝ ܠܥܸܠ ܡ̣ܢ ܪܹܫܹܗ<EOS>ܘܲܩܦܲܠ̣ ܡܸܢܹܗ ܟܠܝܼܠܵܐ ܕܫܘܼܒ̣ܚܵܐ ܘܝܲܗܒܹܗ ܠܲܒ̣ܪܹܗ<EOS>ܘܐܲܪܝܼܡ ܡܸܢܹܗ ܟܲܠܘܵܐ ܪܚܝܼܡܬܵܐ ܗܵܝ̇ ܕܲܬܼܠ̣ܵܐ ܗ̄ܘ̣ܵܐ<EOS>ܘܝܲܗ̣ܒܵܗ̇ ܠܲܒ̣ܪܹܗ ܕܢܸܥܘܿܠ ܢܩܘܼܡ ܥܲܠ ܬܸܫܡܸܫܬܹܗ<EOS>ܐܲܪܝܼܡ ܡܸܢܹܗ ܦܸܕܬܵܐ ܕܲܠܝܼܒ̣ܫ ܐܵܦ ܡܲܨܢܲܦܬܼܵܐ<EOS>ܘܐܲܠܒܸ݁ܫ̣ ܐܸܢܘܿܢ ܠܐܹܠܝܼܥܵܙܲܪ ܩܘܼܕܼܡܲܬܼ ܐܲܒ̣ܘܼܝ<EOS>ܩܵܐܹ̇ܡ ܐܲܗܪܘܿܢ ܚܵܐܲܪ ܗ̄ܘ̣ܵܐ ܒܹܗ ܕܲܡܫܲܠܲܚ ܠܹܗ<EOS>ܘܠܵܐ ܡܸܬ݁ܬ݁ܥܝܼܩ ܗ̄ܘ̣ܵܐ ܕܲܡܪܝܼܡ ܡܸܢܹܗ ܠܒ̣ܘܼ̈ܫܲܝ ܩܘܼܕܼܫܵܐ<EOS>ܐܸܫܬܲܠܲܚ ܗ̄ܘ̣ܵܐ ܘܲܗܘ݀ܵܐ ܥܲܪܛܸܠ ܡ̣ܢ ܟܘܼܡܪܘܼܬܼܵܐ<EOS>ܘܲܩ̣ܪܸܒ̣ ܛܲܠܝܵܐ ܘܩܲܒܸ݁ܠ̣ ܐ̄ܪ̈ܵܙܹܐ ܕܒܹܝܬܼ ܐܲܠܵܗܵܐ<EOS>ܘܩܵܐܹ̇ܡ ܐܲܗܪܘܿܢ ܘܚܵܐܲܪ ܗ̄ܘ̣ܵܐ ܒܹܗ ܒܲܒ̣ܪܹܗ ܗܵܝܕܹܝܢ<EOS>ܕܲܠܒ̣ܝܼܫ ܢܲܚܬܵܘ̈ܗܝ ܘܲܙܗܸܐ ܩܵܐܹ̇ܡ ܐܲܝܟ̣ ܠܹܘܵܝܵܐ<EOS>ܚܵܐܲܪ ܗ̄ܘ̣ܵܐ ܒܹܗ ܒܟ̣ܵܗܢܵܐ ܛܲܠܝܵܐ ܘܟ̣ܘܼܡܪܵܐ ܙܲܗܝܵܐ<EOS>ܘܚܵܕܹܐ ܠܩܘܼܒ̣ܠܹܗ ܘܲܦܨܝܼܚ ܠܸܒܹ݁ܗ ܕܲܗܘ݀ܵܐ ܚܠܵܦܵܘܗܝ<EOS>ܠܒ̣ܝܼܫ ܗ̄ܘ̣ܵܐ ܟܠܝܼܠܵܐ ܘܦܸܪܬܼܵܐ ܘܟܲܠܘܵܐ ܥܲܡ ܡܲܨܢܲܦܬܼܵܐ<EOS>ܘܲܠܒ̣ܝܼܫ ܐܸܣܛܠܵܐ ܐܵܦ ܗܸܡܝܵܢܵܐ ܠܥܸܠ ܡ̣ܢ ܟܠܗܘܿܢ<EOS>ܘܲܦܪܵܙܘܿܡܵܐ ܘܙܲܓܹ̈ܐ ܕܕܲܗܒ̣ܵܐ ܕܲܣܕܼܝܼܪܝܼܢ ܒܹܗ<EOS>ܐܵܦ ܪ̈ܘܼܡܵܢܹܐ ܬܪܸܥܣܲܪ ܕܨܵܝ̇ܪܝܼܢ ܐ̄ܪܵܙܵܐ ܪܲܒܵܐ<EOS>ܒܲܕܼܡܘܼܬܼ ܚܲܬܼܢܵܐ ܠܒܹܝܬܼ ܡܸܫܬܘܼܬܼܵܐ ܐܸܨܛܲܒܲܬܼ ܗ̄ܘ̣ܵܐ<EOS>ܗܵܢܵܐ ܛܲܠܝܵܐ ܕܢܸܗܘܸܐ ܟܵܗܢܵܐ ܒܡܲܫܟܲܢ ܙܲܒ̣ܢܵܐ<EOS>ܘܟܲܕܼ ܩܵܝ̇ܡܝܼܢ ܗ̄ܘ̣ܵܘ ܐܲܚܹ̈ܐ ܬܪ̈ܲܝܗܘܿܢ ܥܲܠ ܪܹܫ ܛܘܼܪܵܐ<EOS>ܘܲܫܠܝܼܚ ܐܲܗܪܘܿܢ ܒܲܕܼܡܘܼܬܼ ܐܵܕܼܵܡ ܒܹܝܬܼ ܐܝܼܠܵܢܹ̈ܐ<EOS>ܘܐܹܠܝܼܥܵܙܲܪ ܠܒ̣ܝܼܫ ܟܘܼܡܪܘܼܬܼܵܐ ܕܒܹܝܬܼ ܐܲܠܵܗܵܐ<EOS>ܘܩܵܐܹ̇ܡ ܡܘܼܫܹܐ ܘܬܼܵܟܹ݁ܣ ܪ̈ܲܚܡܵܘܗܝ ܕܠܵܐ ܢܸܒ̣ܟܸܐ ܗ̄ܘ̣ܵܐ<EOS>ܘܡܲܢ̣ܘܼ ܕܐܝܼܬܼ ܠܹܗ ܠܸܒܵܐ ܕܟܹܐܦܵܐ ܘܠܵܐ ܒܵܟܹ̇ܐ ܗ̄ܘ̣ܵܐ<EOS>ܕܚܵܐܲܪ ܚܵܙܹ̇ܐ ܠܐܲܗܪܘܿܢ ܕܲܫܠܝܼܚ ܘܩܵܪܹܒ̣ ܕܲܢܡܘܼܬܼ<EOS>ܡܲܢ̣ܘܼ ܕܲܚ̣ܙܵܝܗܝ ܕܲܫܠܝܼܚ ܘܩܵܐܹ̇ܡ ܡ̣ܢ ܟܵܗܢܘܼܬܼܵܐ<EOS>ܘܠܵܐ ܡܲܝܬܸܐ ܗ̄ܘ̣ܵܐ ܬܲܦܹ̈ܐ ܕܕܸܡ̈ܥܹܐ ܡ̣ܢ ܒܵܒ̣ܵܬܹ̈ܗ<EOS>ܡܵܪܝ ܐܲܦܪܹܝܡ<EOS> ܪܡܲܙ ܠܹܗ ܡܵܪܝܵܐ ܠܒܲܪ ܥܲܡܪܲܡ<EOS>ܕܡܘܿܢ ܩܵܐܹ̇ܡ ܐܲܢ̄ܬ݁ ܐܘܿ ܡܘܼܫܹܐ ܩܪܘܿܒ̣ ܗܲܒ̣ ܠܹܗ ܫܠܵܡܵܐ ܠܐܲܚܘܼܟ̣<EOS>ܘܲܫܪܝܼܘܗܝ ܐܵܙܹ̇ܠ ܠܐܵܘܵܢܹܗ<EOS> ܕܗܵܐ ܓܹܝܪ ܩܵܐܹ̇ܡ ܡܲܠܲܐܟ̣ܵܐ<EOS>ܘܚܵܐܲܪ ܠܵܟ̣ ܕܠܸܐܡܲܬܼܝ ܬܸܫܪܹܝܘܗܝ<EOS>ܘܐܸܠܵܐ ܝܵܗ̇ܒܲܬ݁ ܠܹܗ ܫܠܵܡܵܐ<EOS>ܠܵܐ ܕܵܒܲܪ ܠܹܗ ܡܲܠܲܐܟ̣ܵܐ<EOS> ܐܸܠܵܐ ܬܸܫܪܹܝܘܗܝ ܐܘܿ ܡܘܼܫܹܐ<EOS>ܠܵܐ ܡܸܫܬܲܠܲܛ ܒܹܗ ܡܵܘܬܵܐ<EOS> ܩܪܘܿܒ̣ ܠܵܟ̣ ܡܘܼܫܹܐ ܘܥܲܡܸܨܲܝܗܝ<EOS>ܕܣܲܓܝܼ ܐܵܘܚܲܪܬ݁ ܥܲܠ ܛܘܼܪܵܐ<EOS> ܕܠܵܐ ܢܸܥܒܸ݁ܕܼ ܥܲܡܵܐ ܦܬܲܟ̣ܪܵܐ<EOS>ܕܢܸܣܓܘܿܕܼ ܠܹܗ ܐܲܝ̣ܟ̣ ܕܲܥܝܵܕܼܵܐ<EOS> ܐܵܡܲܪ ܡܘܼܫܹܐ ܠܐܲܠܵܗܵܐ<EOS>ܐܲܝܟܲܢ ܐܸܩܪܘܿܒ̣ ܐܹܥܲܨܝܼܘܗܝ<EOS> ܕܩܵܐܹܡ ܘܲܡܡܲܠܸܠ ܘܡܵܠܠ̣<EOS> ܥܲܡܝ<EOS>ܐܲܝܟܲܢ ܡܲܨܝܵܐ ܕܢܸܬܼܥܲܡܲܨ<EOS> ܐܵܡܲܪ ܠܹܗ ܡܵܪܝܵܐ ܠܡܘܼܫܹܐ<EOS>ܐܲܢ̄ܬ݁ ܗܲܒ̣ ܠܹܗ ܫܠܵܡܵܐ ܒܲܠܚܘܿܕܼ<EOS> ܘܡܸܚܕܼܵܐ ܐܵܬܹ̇ܐ ܡܲܠܲܐܟ̣ܵܐ<EOS>ܘܢܵܣܹ̇ܒ̣ ܢܲܦ̮ܫܹܗ ܡ̣ܢ ܦܲܓ̣ܪܹܗ<EOS> ܘܟܲܕܼ ܩܵܐܹ̇ܡ ܗ̄ܘ̣ܵܐ ܒܲܪ ܥܲܡܪܲܡ<EOS>ܘܲܡܡܲܠܸܠ ܥܲܡ ܐܲܠܵܗܵܐ<EOS> ܘܲܩ̣ܪܸܒ̣ ܛܲܠܝܵܐ ܨܹܝܕܼ ܐܲܒ̣ܘܼܗܝ<EOS>ܘܐܲܪܟܸܢ ܪܹܫܹܗ ܘܲܣ̣ܓܸܕܼ ܠܹܗ<EOS> ܘܐܲܟ̣ܡܵܐ ܕܗܵܠܹܝܢ ܐܵܡܲܪ ܗ̄ܘ̣ܵܐ<EOS>ܐܹܠܝܼܥܵܙܲܪ ܨܹܝܕܼ ܐܲܒ̣ܘܼܗܝ<EOS> ܕܫܲܟܸܢ ܠܝܼ ܐܵܒ̣ܝ ܒܘܼܪ̈ܟܵܬܼܵܐ<EOS>ܘܟܸܢ ܐܵܙܹ̇ܠ ܐܲܢ̄ܬ݁ ܡ̣ܢ ܨܹܐܕܲܝ<EOS> ܗܵܝܕܹܝܢ ܦܬܲܚ̣ ܦܘܼܡܹܗ ܐܲܒ̣ܘܼܗܝ<EOS>ܘܲܬܼܠ̣ܵܐ ܥܲܝܢܵܘ̈̈ܝ ܠܲܫܡܲܝܵܐ<EOS> ܘܲܒ̣ܕܸܡ̈ܥܹܐ ܘܲܒ̣ܚܸܢ̈ܓ̣ܵܬܼܵܐ<EOS>ܨܠܘܿܬܼܵܐ ܩܲܪܸܒ̣ ܠܐܲܠܵܗܵܐ<EOS> ܐܲܠܵܗܵܐ ܕܩܵܡܹ̇ܬܼ ܩܘܼܕܼܡܵܘܗܝ<EOS>ܒܕܲܟ̣ܝܘܼܬܼܵܐ ܘܩܲܕܝܼܫܘܼܬܼܵܐ<EOS> ܗܘ݀ ܢܒܲܪܸܟ̣ ܒܹܪܝ ܛܲܠܝܘܼܬܼܵܟ̣<EOS>ܘܢܸܬ݁ܠܵܟ̣ ܒܪ̈ܲܚܡܹܐ ܩܕܼܵܡ ܥܲܡܵܐ<EOS> ܒܪܵܐ ܕܲܥܬܼܝܼܕܼ ܕܢܸܗܘܸܐ ܝܲܠܕܵܐ<EOS>ܘܢܸܦܪܘܿܩ ܥܲܠܡܹ̈ܐ ܒܛܲܝܒ݁ܘܼܬܹܗ<EOS> ܗܘ݀ ܢܸܬܸ݁ܠ ܠܵܟ̣ ܕܘܼܒܵܪܹ̈ܐ<EOS>ܕܲܡܪܲܥܹܝܢ ܠܐܲܠܵܗܘܼܬܼܵܐ<EOS> ܓܲܢ̄ܒܵܪܵܐ ܕܲܒܝܲܕܼ ܪܸܡܙܹܗ<EOS>ܐ̄ܬ݀ܵܐ ܟܠ ܡܸܕܸܡ ܠܲܗܘܵܝܵܐ<EOS> ܗܘ݀ ܢܸܬܸܠ ܠܵܟ̣ ܪܸܥܝܵܢܵܐ<EOS>ܕܡܸܬܼܪܲܥܸܐ ܒܹܗ ܐܲܠܵܗܵܐ<EOS> ܕܲܝܵܢܵܐ ܕܐܵܬܹ̇ܐ ܕܵܐܹ̇ܢ<EOS>ܒܚܲܪܲܬܼ ܙܲܒ̣ܢܹ̈ܐ ܒܸܪ̈ܝܵܬܹܗ<EOS>ܗܘ݀ ܢܸܬܸ݁ܠ ܠܵܟ̣ ܒܟ̣ܠ ܥܸܕܵܢ<EOS>ܬܫܲܡܸܫ ܩܘܼܕܼܡܵܘܗܝ ܙܲܗܝܵܐܝܼܬܼ<EOS> ܗܵܘ̇ ܕܫܲܟܸܢ ܠܝܼ ܟܵܗܢܘܼܬܼܵܐ<EOS>ܘܩܵܡܲܬܼ ܩܘܼܕܼܡܵܘܗܝ ܙܲܗܝܵܐܝܼܬܼ<EOS> ܗܘ݀ ܢܸܬܸ݁ܠ ܠܵܟ̣ ܕܲܬܼܚܲܣܸܐ<EOS>ܚܛܵܗܹ̈ܐ ܘܚܵܘ̈ܒܹܐ ܕܡܲܫܪܝܼܬܼܵܐ<EOS> ܘܢܸܗܘܸܐ ܡܩܲܒܸ݁ܠ ܡ̣ܢ ܐܝܼܕܲܝ̈ܟ<EOS>ܥܸܛܪܵܐ ܕܲܟ̣ܝܵܐ ܘܩܲܕܝܼܫܵܐ<EOS> ܘܩܘܼܪܒܵܢܵܐ ܕܗܲܝܡܵܢܘܼܬܼܵܐ<EOS>ܕܲܒ̣ܕܲܟ̣ܝܼܘܼܬܼܵܐ ܡܸܬܼܩܲܪܲܒ̣<EOS> ܡܵܪܝܵܐ ܕܝܲܗ̄ܒ̣ ܠܹܗ ܟܵܗܢܘܼܬܼܵܐ<EOS>ܠܡܲܠܟ݁ܝܼܙܕܸܩ ܟܵܗܢܵܐ ܪܲܒܵܐ<EOS> ܗܘ݀ ܢܸܬܸܠ ܠܵܟ̣ ܫܘܼܡܠܵܝܵܐ<EOS>ܒܕܲܪܓ̣ܵܐ ܕܩܲܒܸ݁ܠܬ݁ ܝܵܘܡܵܢܵܐ<EOS> ܚܲܝܠܵܐ ܕܠܲܒ̣ܫܘܼܗܝ ܥܸܠܵܝܹ̈ܐ<EOS>ܒܬܸܫܡܸܫܬܵܐ ܕܢܘܼܪܵܐ ܘܪܘܼܚܵܐ<EOS> ܬܸܙܕܲܗܸܐ ܒܵܗ̇ ܒܬܸܫܡܸܫܬܵܐ<EOS>ܘܬܸܙܟܸ݁ܐ ܠܟ̣ܠܗܹܝܢ ܒܝܼ̈ܫܵܬܼܵܐ<EOS> ܛܵܒ̣ܵܐ ܕܲܡܠܸܐ ܒܘܼܪ̈ܟܵܬܼܵܐ<EOS>ܘܲܠܪܲܚܡܵܘܗܝ ܟܲܝܠܵܐ ܠܵܐ ܐܝܼܬܼ<EOS> ܗܘ݀ ܢܸܦ̮ܬܲܚ ܬܲܪܥܵܐ ܕܪ̈ܲܚܡܹܐ<EOS>ܘܲܢܦܲܢܸܐ ܠܵܟ̣ ܫܸܐ̈ܠܵܬܼܵܟ̣<EOS> ܟܹܐܢܵܐ ܕܲܡܠܸܐ ܚܲܕܼ̈ܘܵܬܼܵܐ<EOS>ܘܟܹ̈ܐܢܹܐ ܠܹܗ ܗ̄ܘ̣ ܡܣܲܟܹܝܢ ܗ̄ܘ̣ܵܘ<EOS> ܗܘ݀ ܢܸܬܸܠ ܠܵܟ̣ ܚܲܕܼ̈ܘܵܬܼܵܐ<EOS>ܕܬܸܚܕܸܐ ܒܗܘܿܢ ܟܠܗܘܿܢ ܝܵܘܡܲܝ̈ܟ<EOS> ܠܵܟ̣ ܢܸܫܬܲܡܥܘܼܢ<EOS>ܠܹܘܵܝܹ̈ܐ<EOS>ܘܲܒ̣ܝܲܕܼ ܪܸܡܙܵܟ̣ ܢܸܬ݁ܕܲܒ݁ܪܘܼܢ<EOS> ܘܢܸܕܼܚܲܠ ܥܲܡܵܐ ܡ̣ܢ ܩܘܼܕܼܡܲܝܟ<EOS>ܘܠܵܐ ܢܸܥܨܘܿܢ ܡܸܠܲܬܼ ܦܘܼܡܵܟ̣<EOS> ܡܸܢܵܟ̣ ܢܵܣ̇ܒ݁ܝܼܢ ܢܵܡܘܿܣܹ̈ܐ<EOS>ܘܦܘܼܪܩ̈ܕܵܢܹܐ ܒܢܲܝ̈ ܝܑܼܣܪܵܝܹܠ<EOS> ܘܲܒ̣ܟ̣ܠܗܘܿܢ ܕܵܪܹ̈ܐ ܕܥܵܠܡܹ̈ܐ<EOS>ܢܸܦܘܿܩ ܛܸܒܵܗ̇ ܕܟ̣ܵܗܢܘܼܬܼܵܟ̣<EOS> ܘܢܸܗܘܸܐ ܠܵܟ̣ ܡܵܪܝܵܐ ܠܸܘܝܵܐ<EOS>ܘܲܡܢܲܛܪܵܢܵܐ ܒܟ̣ܠܥܸܕܵܢ<EOS> ܘܗܘ݀ ܢܲܓ̣ܥܸܠ ܢܥܓܠ<EOS> ܢܓ̣ܥܸܠ؟ <EOS>ܠܵܟ̣ ܟܵܗܢܘܼܬܼܵܐ<EOS>ܕܲܡܢܝܼܚܵܐ ܠܐܲܠܵܗܘܼܬܹܗ<EOS> ܣܲܒ̣ܪܵܐ ܛܵܒ̣ܵܐ ܢܸܗܘܸܐ ܠܵܟ̣<EOS>ܗܘ݀ ܐܲܠܵܗܵܐ ܡܵܪܹܟܠ<EOS> ܘܢܸܬܼܪܘܿܨ ܟܠܗܘܿܢ ܚܘܼܫܵܒܲܝ̈ܟ<EOS>ܕܠܵܐ ܢܦܘܼܫܘܼܢ ܡ̣ܢ ܥܸܢܝܵܢܹܗ<EOS>ܗܘ݀ ܐܲܠܵܗܵܐ ܢܸܗܘܸܐ ܠܵܟ̣<EOS>ܦܵܩܘܿܕܼܵܐ ܘܲܡܕܲܒ݁ܪܵܢܵܐ<EOS> ܒܡܸܠܲܬܼ ܦܘܼܡܹܗ ܬܸܬ݁ܕܲܒܲܪ<EOS>ܘܠܵܐ ܬܸܣܛܸܐ ܡ̣ܢ ܦܘܼܩܕܵܢܵܘ̈ܗܝ<EOS> ܦܲܠܵܚܹܗ ܐܝܼܬܲܝܟ ܗܵܫܵܐ<EOS>ܠܵܐ ܬܸܒ̣ܛܲܠ ܡ̣ܢ ܦܘܼܠܚܵܢܹܗ<EOS> ܚܙܝܼ ܠܵܐ ܬܸܣܛܸܐ ܡ̣ܢ ܐܘܼܪܚܹܗ<EOS>ܘܬܸܗܘܸܐ ܠܵܟ̣ ܐܲܝܟ̣ ܢܘܼܟ̣ܪܵܝܵܐ<EOS> ܨܠܵܘܵܬܹ̈ܗ ܕܐܲܗܪܘܿܢ ܐܲܒ̣ܘܼܟ̣<EOS>ܢܸܗܘ̈ܝܵܢ ܠܵܟ̣ ܠܸܘܝܵܐ ܛܵܒ̣ܵܐ<EOS> ܘܗܸܢܹܝܢ ܢܸܛܪ̈ܵܢ ܗܲܠ̈ܟ̣ܵܬܼܵܟ̣<EOS>ܩܕܼܵܡ ܐܵܪܘܿܢܹܗ ܕܐܲܠܵܗܵܐ<EOS> ܩܲܕܝܼܫܵܐ ܕܲܦܬܼܝܼܚ ܬܲܪܥܹܗ<EOS>ܠ̣̣ܠ ܕܲܒ̣ܚܘܼܒܵܐ ܩܵܪܹܐ ܠܹܗ<EOS> ܗܘ݀ ܢܩܲܒܸܠ ܒܹܪܝ ܒܘܼܪ̈ܟܵܬܼܵܟ̣<EOS>ܘܲܨ̈ܠܵܘܵܬܼܵܟ̣ ܘܒ̣ܵܥ̈ܘܵܬܼܵܟ̣<EOS> ܫܡܲܝܵܢܵܐ ܐܲܪܥܵܢܵܝܵܐ<EOS>ܕܲܒ̣ܪܵܘܡܵܐ ܘܥܘܼܡܩܵܐ ܐܝܼܬܼܵܘܗܝ<EOS> ܗܘ݀ ܢܸܬܸ݁ܠ ܠܵܟ̣ ܕܬܸܫܦܲܪ ܠܹܗ<EOS>ܒܲܥܒ̣ܵܕܹ̈ܐ ܕܙܲܕܝܼܩܘܼܬܼܵܐ<EOS> ܬܠܝܼܬܼܵܝܵܗ̇ ܕܐܲܠܵܗܘܼܬܼܵܐ<EOS>ܗܘ݀ ܢܸܗܘܸܐ ܠܵܟ̣ ܢܵܛܘܿܪܵܐ<EOS> ܘܲܢܢܲܛܪܵܟ̣ ܐܲܡܝܼܢܵܐܝܼܬܼ<EOS>ܒܐܝܼܡܵܡܹ̈ܐ ܘܠܲܝ̈ܠܵܘܵܬܼܵܐ<EOS> ܗܵܠܹܝܢ ܨܲܠܝܼ ܗ̄ܘ̣ܵܐ ܐܲܗܪܘܿܢ<EOS>ܥܲܠ ܛܲܠܝܵܐ ܐܹܠܝܼܥܵܙܲܪ<EOS> ܘܲܫܡܲܥ̣ ܐܲܠܵܗܵܐ ܨܠܘܿܬܹܗ<EOS>ܐܲܝܟܲܢܵܐ ܕܪܲܓ̣ ܪܸܥܝܵܢܹܗ<EOS> ܩ̣ܪܸܒ̣ ܗ̄ܘ̣ܵܐ ܡܘܼܫܹܐ ܨܹܝܕܼ ܐܲܚܘܼܗܝ<EOS>ܐܲܝܟ̣ ܕܲܦܩܲܕܼ ܠܹܗ ܐܲܠܵܗܵܐ<EOS> ܘܥܲܦܩܹܗ ܒܚܘܼܒܵܐ ܘܐܸܡܲܪ ܠܹܗ<EOS>ܙܸܠ ܢܸܗܘܸܐ ܡܵܪܝܵܐ ܥܲܡܵܟ̣<EOS> ܕܡܵܪܝ ܝܲܥܩܘܿܒ̣ ܕܡܵܪܝ ܒܲܠܲܝ<EOS>ܐܵܡܲܪ ܡܘܼܫܹܐ ܙܸܠ ܒܲܫܠܵܡܵܐ ܐܲܚܵܐ ܕܩܘܼܫܬܵܐ ܕܲܗܘ݀ܵܐ ܨܹܐܕܲܝ<EOS>ܐܵܡܲܪ ܐܲܗܪܘܿܢ ܦܘܼܫ ܒܲܫܠܵܡܵܐ ܐܲܚܵܐ ܕܠܵܐ ܢܛܲܪ ܐܲܟ݁ܬܼܵܐ ܠܐܲܚܘܼܗܝ<EOS>ܐܵܡܲܪ ܡܘܼܫܹܐ ܙܸܠ ܒܲܫܠܵܡܵܐ ܟܵܗܢܵܐ ܪܚܝܼܡܵܐ ܕܒܹܝܬܼ ܐܲܠܵܗܵܐ<EOS>ܐܵܡܲܪ ܐܲܗܪܘܿܢ ܦܘܼܫ ܒܲܫܠܵܡܵܐ ܐܲܚܵܐ ܪܚܝܼܡܵܐ ܕܪܲܚ̣ܡܹܗ ܡܵܪܹܗ<EOS>ܐܵܡܲܪ ܡܘܼܫܹܐ ܙܸܠ ܒܲܫܠܵܡܵܐ ܟܵܗܢܵܐ ܕܐܲܣܵܩ̣ ܕܸܒ̣ܚܹ̈ܐ ܫܲܠܡܹ̈ܐ<EOS>ܐܵܡܲܪ ܐܲܗܪܘܿܢ<EOS>ܦܘܼܫ ܒܲܫܠܵܡܵܐ ܐܲܚܵܐ ܕܲܣ̣ܥܲܪ ܟܠ ܓܒܲܪ̈ܘܵܬܼܵܐ<EOS>ܐܵܡܲܪ ܡܘܼܫܹܐ ܙܸܠ ܒܲܫܠܵܡܵܐ ܟܵܗܢܵܐ ܕܫܲܡ̣ܠܝܼ ܨܒ̣ܝܵܢ ܡܵܪܹܗ<EOS>ܐܵܡܲܪ ܐܲܗܪܘܿܢ ܦܘܼܫܒܲܫܠܵܡܵܐ ܐܲܚܵܐ ܕܐܲܚܸܬܼ ܡܲܢܢܵܐ ܠܥܲܡܵܐ<EOS>ܐܵܡܲܪ ܡܘܼܫܹܐ ܙܸܠ ܒܲܫܠܵܡܵܐ ܟܵܗܢܵܐ ܕܚܲܣܝܼ ܚܛܵܗܹ̈ܐ ܕܥܲܡܵܐ<EOS>ܐܵܡܲܪ ܐܲܗܪܘܿܢ ܦܘܼܫ ܒܲܫܠܵܡܵܐ ܡܘܼܫܹܐ ܕܦܲܠܸܓ̣ ܝܲܡܵܐ ܪܲܒܵܐ<EOS>ܐܵܡܲܪ ܡܘܼܫܹܐ ܙܸܠ ܒܲܫܠܵܡܵܐ ܕܠܝܼܢܲܩܝܼܦ ܗ̄ܘܲܝܬ݁ ܒܗܵܠܹܝܢ ܟܠܗܹܝܢ<EOS>ܕܡܵܪܝ ܝܲܥܩܘܿܒ̣<EOS> ܡܸܚܕܼܵܐ ܕܢܲܫܩܹܗ ܡܘܼܫܹܐ ܠܐܲܗܪܘܿܢ ܐܲܝܟ̣ ܕܐܸܬܼܦܲܩܲܕܼ<EOS>ܫܲܢܝܲܬ݀ ܢܲܦ̮ܫܹܗ ܡ̣ܢ ܓܵܘ ܦܲܓ̣ܪܹܗ ܩܲܠܝܼܠܵܐܝܼܬܼ<EOS>ܦܩܲܕܼ ܠܵܗ̇ ܡܵܪܝܵܐ ܠܢܲܦ̮ܫܵܐ ܘܫܲܢܝܲܬ݀ ܡ̣ܢ ܒܲܪ ܒܪܬ<EOS> ܒܪ؟ <EOS> <EOS>ܙܵܘܓܵܗ̇<EOS>ܦܩܲܕܼ ܠܵܗ̇ ܠܨܸܦܪܵܐ ܘܫܸܩܠܲܬ݀ ܓܸܦܵܐ ܡ̣ܢ ܓܵܘ ܩܸܢܵܗ̇<EOS>ܦܩܲܕܼ ܠܵܗ̇ ܠܝܵܘܢܵܐ ܘܦܸܪܚܲܬ݀ ܫܲܢܝܲܬ݀ ܘܚܲܠܦܲܬ݀ ܐܲܬܼܪܵܗ̇<EOS>ܘܦܵܫ̣ ܠܹܗ ܦܲܓ̣ܪܵܐ ܥܲܠ ܕܲܚܝܼܚܵܐ ܗܵܘ̇ ܒܲܪ ܟܝܵܬܹܗ<EOS>ܡܝܼܬܼ ܗ̄ܘ̣ܵܐ ܐܲܗܪܘܿܢ ܥܲܠ ܗܘܿܪ ܛܘܼܪܵܐ ܐܲܟ̣ܡܵܐ ܕܲܟ̣ܬܼܝܼܒ̣<EOS>ܘܩ̣ܵܡ ܗ̄ܘ̣ܵܐ ܚܠܵܦܵܘܗܝ ܟܵܗܢܵܐ ܚܲܕܼܬܼܵܐ ܢܫܲܡܸܫ ܕܘܼܟ݁ܬܹܗ<EOS>ܩܵܡ̣ ܗ̄ܘ̣ܵܐ ܡܘܼܫܹܐ ܘܐܹܠܝܼܥܵܙܲܪ ܒܚܲܫܵܐ ܪܲܒܵܐ<EOS>ܘܥܲܠ ܪܹܫ ܛܘܼܪܵܐ ܐܵܬ݀ܵܐ ܕܬܲܗܪܵܐ ܐܸܬܼܚܲܙܝܲܬ݀ ܗ̄ܘ̣ܵܬܼ<EOS>ܘܣܝܼܡ ܗ̄ܘ̣ܵܐ ܐܲܗܪܘܿܢ ܩܘܼܕܼܡܲܬܼ ܐܲܚܘܼܗܝ ܘܲܩܕܼܵܡ ܝܲܠܕܹܗ<EOS>ܘܲܙܗܝܼܪܝܼܢ ܗ̄ܘ̣ܵܘ ܕܠܵܐ ܬܸܗܘܸܐ ܒܗܘܿܢ ܐܵܦ ܟܲܪܝܘܼܬܼܵܐ<EOS>ܐܲܝܢܵܐ ܐܲܚܵܐ ܕܲܚ̣ܙܵܐ ܠܐܲܚܘܼܗܝ ܟܲܕܼ ܡܸܬܼܥܲܦܸܐ<EOS>ܠܵܐ ܒܵܟܹ̇ܐ ܠܹܗ ܟܲܕܼ ܡܸܬܼܦܲܪܫܝܼܢ ܚܲܕܼ ܡ̣ܢ ܚܲܒ̣ܪܹܗ<EOS>ܠܵܐ ܝܲܗ̄ܒ̣ ܡܘܼܫܹܐ ܐܲܬܼܪܵܐ ܠܥܵܩܬܼܵܐ ܕܬܸܫܬܲܠܲܛ ܒܹܗ<EOS>ܒܲܕܼܝܵܕܲܥ̇ ܗ̄ܘ̣ܵܐ ܕܥܵܠܡܵܐ ܐ̄ܚܪܹܢܵܐ ܐܝܼܬܼ ܠܐܲܠܵܗܵܐ<EOS>ܩܵܐܹ̇ܡ ܛܲܠܝܵܐ ܐܹܠܝܼܥܵܙܲܪ ܘܚܵܐܲܪ ܒܐܲܒ̣ܘܼܗܝ<EOS>ܘܡܵܐ ܕܗܵܐ ܢܸܒ̣ܟܸܐ ܬܟܲܣ̣ ܗ̄ܘ̣ܵܐ ܪ̈ܲܚܡܵܘܗܝ ܘܢܵܚ̣ ܗ̄ܘ̣ܵܐ ܐܸܒ̣ܠܹܗ<EOS>ܠܗܵܘ̇ ܦܘܼܩܕܵܢܵܐ ܕܲܦܩܲܕܼ ܡܵܪܝܵܐ ܢܛܲܪܘ ܬܲܡܝܼ̈ܡܹܐ<EOS>ܕܐܲܝܟ̣ ܕܐܸܬܼܦܲܩܲܕܼܘ ܗܵܟܲܢ ܫܲܡ̣ܠܝܼܘ ܥܲܠ ܪܹܫ ܛܘܼܪܵܐ<EOS>ܡܝܼܬܼ ܗ̄ܘ̣ܵܐ ܐܲܗܪܘܿܢ ܘܩܵܡ̣ܘ ܕܲܢܫܲܡܫܘܼܢ ܐܲܝܟ̣ ܢܵܡܘܿܣܵܐ<EOS>ܘܐܸܬ݀ܵܐ ܡܵܪܝܵܐ ܕܥܲܡܗܘܿܢ ܢܠܵܘܹܝܘܗܝ ܠܐܲܗܪܘܿܢ ܟܵܗܢܵܐ<EOS>ܘܟܲܕܼ ܩܵܝ̇ܡܝܼܢ ܗ̄ܘ̣ܵܘ ܒܲܙܡܝܼܪ̈ܵܬܼܵܐ ܕܪܘܼܚܵܐ ܫܲܪܝܼܘ<EOS>ܓܘܼ̈ܕܹܐ ܕܥܝܼܪܹ̈ܐ ܐ̄ܬܲܝ̈ ܡ̣ܢ ܪܵܘܡܵܐ ܩܲܠܝܼܠܵܐܝܼܬܼ<EOS>ܦܬܲܚ̣ܘ ܗ̄ܘ̣ܵܘ ܦܘܼܡܗܘܿܢ ܠܲܡܫܲܒܵܚܘܼ ܥܲܠ ܥܲܦܪܵܢܵܐ<EOS>ܩܵܠܲܝ̈ ܬܲܗܪܵܐ ܒܗܘܼܠܵܠܲܝ̈ܗܘܿܢ ܪ̈ܘܼܚܵܢܵܝܹܐ<EOS>ܐܸܬܼܚܲܠܲܛ ܗ̄ܘ̣ܵܐ ܫܘܼܒ̣ܚܵܐ ܕܥܝܼܪܹ̈ܐ ܥܲܡ ܕܐܲܪ̈ܥܵܢܹܐ<EOS>ܘܝܲܒܸܒ̣ܘ ܬܲܡܵܢ ܩܵܠܹ̈ܐ ܕܬܲܗܪܵܐ ܥܲܠ ܠܹܘܵܝܵܐ<EOS>ܘܡܵܐ ܕܫܸܠܡܲܬ݀ ܠܵܗ̇ ܗܵܝ̇ ܬܸܫܡܸܫܬܵܐ ܕܲܫܡܲܝܵܢܹ̈ܐ<EOS>ܨܲܠܝܼ ܘܫܲܠܸܡ̣ ܟܵܗܢܵܐ ܚܲܕܼܬܼܵܐ ܕܲܗܘ݀ܵܐ ܡܸܢܫܹܠܝ<EOS>ܐܸܬܼܠܵܘܝܼ ܗ̄ܘ̣ܵܐ ܗܵܘ̇ ܠܹܘܵܝܵܐ ܒܫܘܼܒ̣ܚܵܐ ܪܲܒܵܐ<EOS>ܘܩܲܒ̣ܪܹܗ ܡܵܪܝܵܐ ܘܡܘܼܫܹܐ ܘܛܲܠܝܵܐ ܥܲܡ ܪ̈ܘܼܚܵܢܹܐ<EOS>ܥܲܦܝܘܼܗܝ ܘܩܲܒ̣ܪܘܼܗܝ ܐܲܪ̈ܥܵܢܵܝܹܐ ܘܲܫܡܲܝܵܢܹ̈ܐ<EOS>ܘܲܢܦܲܩ̣ ܪܸܡܙܵܐ ܥܲܠ ܡܲܠܲܐܟܹ̈ܐ ܠܡܸܬܼܥܲܠܵܝܘܼ<EOS>ܕܪܲܫ̣ܘ ܗ̄ܘ̣ܵܘ ܫܘܼ̈ܩܹܐ ܕܫܲܠܗܹܒ̣ܝܼܬܼܵܐ ܥܲܠ ܪܹܫ ܛܘܼܪܵܐ<EOS>ܕܠܲܐܗܘܿܢ ܟܵܗܢܵܐ ܠܵܘܝܼܘ ܬܲܡܵܢ ܦܵܪܘܿܫܵܐܝܼܬܼ<EOS>ܝܵܘܡܵܐ ܟ̱ܠܹܗ ܗ݀ܘܲܝ̈ ܥܲܠ ܛܘܼܪܵܐ ܓܘܼܕܲܝ̈ ܢܘܼܪܵܐ<EOS>ܘܝܵܘܡܵܐ ܟ̱ܠܹܗ ܡܸܬܼܢܲܒ̣ܪܲܫ ܗ̄ܘ̣ܵܐ ܒܫܲܠܗܹܒ̣ܝܼܬܼܵܐ<EOS>ܒܡܵܘܬܹܗ ܕܐܲܗܪܘܿܢ ܬܗܲܪܘ ܡܲܠܲܐܟܹ̈ܐ ܥܲܠ ܪܹܫ ܛܘܼܪܵܐ<EOS>ܕܲܟ̣ܡܵܐ ܐܲܣܓܝܼ ܘܝܲܩܲܪ ܡܵܪܹܗ ܝܵܘܡܵܐ ܕܡܵܘܬܹܗ<EOS>ܡܵܪܝܵܐ ܕܐܸܬ݀ܵܐ ܘܫܲܝܸܢ ܒܲܕܼܡܹܗ ܪܵܘܡܵܐ ܘܥܘܼܡܩܵܐ<EOS>ܫܲܝܸܢ ܠܥܹܕܬܵܟ̣ ܕܡܝܼܬ݁ܬ݁ ܥܲܠ ܐܲܦܹܝ̈ܗ̇ ܘܠܵܟ̣ ܬܸܫܒ݁ܘܿܚܬܵܐ<EOS>ܫܠܸܡ̣ ܕܥܲܠ ܐܲܗܪܘܿܢ ܟܵܗܢܵܐ<EOS>