ܕܝܼܠܹܗ ܟܲܕܼ ܕܝܼܠܹܗ ܕܩܲܕܝܼܫܵܐ ܡܲܪܝ ܝܲܥܩܘܿܒܼ<EOS>ܡܐܡܪܐ <EOS>ܟܕ<EOS><EOS>ܒ<EOS> ܕܒ̄ <EOS> ܕܥܲܠ ܨܵܘܡܵܐ ܩܲܕܝܼܫܵܐ ܕܐܲܪܒܿܥܝܼܢ<EOS>ܦܹܐܖܹ̈ܐ ܚܠܲܝ̈ܵܐ ܕܨܵܘܡܵܐ ܩܸܛ̇ܦܹܬܼ ܡ̣ܢ ܝܘܼܠܦܵܢܵܐ<EOS>ܡܵܪܵܗ̇ ܕܲܥܕܹܢ ܩܲܒܸܿܠ ܩܘܼܪܒܵܢܝ ܥܲܠ ܦܵܬܼܘܿܪܵܟܼ<EOS>ܐܵܕܼܫܹ̈ܐ ܦܖ̈ܝܼܫܹܐ ܕܥܲܢܘܵܝܘܼܬܼܵܐ ܐ̄ܬ̣ܼܵܘ ܠܝܼܕܲܥܬܼܵܐ<EOS>ܘܗܵܐ ܡܦܲܠܓܼܵܐ ܠܗܘܿܢ ܥܲܠ ܩܲܖ̈ܝܼܒܹܝܗ̇ ܒܵܟܼ ܢܸܣܬܲܕܪܘܼܢ<EOS>ܨܵܘܡܵܐ ܒܚܘܼܒܹܗ ܫ̣ܒܼܵܐ ܠܬܲܪܥܝܼܬܼܵܐ ܕܲܬܼܡܲܠܸܠ ܒܹܗ<EOS>ܠܫܘܼܒܼܚܵܟܼ ܝܼܫܘܿܥ ܟܠܗܹܝܢ ܡܸܠܲܝ̈ ܟܲܕܼ ܣ̇ܵܓܹܕܼ ܐ̄ܢܵܐ<EOS>ܙܲܒܼܢܵܐ ܬܲܒܼܥܲܢܝ ܐܹܡܲܠܸܠ ܒܹܗ ܙܲܕܝܼܩܵܐܝܼܬܼ<EOS>ܬܸܗܘܸܐ ܡܸܠܲܬܼܝ ܥܸܛܪܵܐ ܚܲܠܝܵܐ ܒܹܝܬܼ ܚܘܼܣܵܝܵܐ<EOS>ܡܸܛܠ ܨܵܘܡܵܐ ܕܐܝܼܬܼܵܘܗܝ ܫܘܼܦܪܵܐ ܕܙܲܕܝܼܩܘܼܬܼܵܐ<EOS>ܙܵܥ̣ ܠܸܫܵܢܵܐ ܒܵܟܼ ܢܸܬܼܗܲܦܲܟܼ ܥܲܠ ܬܸܫܒܿܘܿܚܬܵܟܼ<EOS>ܗܲܒܼܘ ܠܝܼ ܨܵܘܬܵܐ ܖ̈ܵܚܡܲܝ ܚܲܝܹ̈ܐ ܕܲܩܢܘܿܡܲܝ̈ܗܘܿܢ<EOS>ܕܲܩܕܼܵܡܲܝܟܿܘܿܢ ܐܲܥܸܠ ܫܲܪܒܵܐ ܕܟܼܠܹܗ ܚܲܝܹ̈ܐ ܗ̣̄ܘ<EOS>ܣܲܓܿܝܼ ܒܛܸܠܢܲܢ ܡ̣ܢ ܝܘܼܬܼܖ̈ܵܢܹܐ ܖ̈ܘܼܚܵܢܵܝܹܐ<EOS>ܢܸܪܗܲܛ ܗܵܫܵܐ ܕܠܵܐ ܬܲܕܼܪܸܟܼ ܠܲܢ ܡܸܣܟܹܿܢܘܼܬܼܵܐ<EOS>ܣܲܓܿܝܼ ܕܡܸܟܼܢܲܢ ܡ̣ܢ ܛܲܒܼ̈ܵܬܼܵܐ ܕܠܵܐ ܢܸܣܬܲܥܖ̈ܵܢ<EOS>ܢܸܬܿܬܿܥܝܼܪ ܗܵܫܵܐ ܘܢܸܦ̮ܬܼܲܚ ܬܲܪܥܵܐ ܠܫܲܦܝܼܖ̈ܵܬܼܵܐ<EOS>ܣܲܓܝܼ ܚܒܲܨܢܲܢ ܥܲܠ ܡܹܐܟܼ̈ܠܵܬܼܵܐ ܝܲܬܿܝܼܪܵܬܼܵܐ<EOS>ܢܨܘܼܡ ܝܵܘܡܵܢ ܕܠܵܐ ܢܸܛܒܲܥ ܠܹܗ ܒܙܸܒܼܠܵܐ ܗܵܘܢܲܢ<EOS>ܣܲܓܝܼ ܪܗܸܛܢܲܢ ܥܲܡܹܗ ܕܦܲܓܼܪܵܐ ܒܣܲܝܒܵܖ̈ܵܬܼܵܐ<EOS>ܢܸܒܼܥܸܐ ܗܵܫܵܐ ܚܲܝܹ̈ܐ ܕܢܲܦ̮ܫܵܐ ܕܢܸܩܢܸܐ ܐܸܢܘܿܢ<EOS>ܣܲܓܿܝܼ ܪܚܸܡܢܲܢ ܦܲܓܼܖ̈ܵܢܝܵܬܼܵܐ ܠܲܡܟܲܢܵܫܘܼ<EOS>ܒܖ̈ܘܼܚܵܢܝܵܬܼܵܐ ܢܸܠܐܸܐ ܩܲܠܝܼܠ ܕܲܡ ܡܸܫܬܲܟܼ̈ܚܵܢ<EOS>ܣܲܓܿܝܼ ܒܣܸܡܢܲܢ ܡ̣ܢ ܡܹܐܟܼܘܼܠܬܵܐ ܕܟܼܠܵܗ̇ ܙܸܒܼܠܵܐ ܗ̣̄ܝ<EOS>ܢܸܠܐܸܐ ܗܵܫܵܐ ܒܨܵܘܡܵܐ ܩܲܠܝܼܠ ܠܵܐ ܢܹܐܩܲܪ ܠܲܢ<EOS>ܗܵܐ ܡܹܐܟܼ̈ܠܵܬܼܵܐ ܘܲܛ̈ܥܵܡܵܬܼܵܐ ܫܪܸܟܼ ܠܲܚܒܼܵܠܵܐ<EOS>ܠܡܘܿܢ ܡܸܬܼܖ̈ܲܗܛܵܢ ܟܲܫܝܼܪܵܐܝܼܬܼ ܟܲܕܼ ܠܲܝܬܿ ܐܸܢܹܝܢ<EOS>ܟ̱ܠܹܗ ܪܲܗܛܲܢ ܟܲܪܣܵܐ ܫܩܲܠܬܹܗ ܘܐܸܬܼܚܲܒܲܠ ܒܵܗ̇<EOS>ܫܝܘܿܠ ܗ̣̄ܝ ܕܣܵܪܚܵܐ ܟܠ ܓܘܼ̈ܥܠܵܢܝܼܢ ܕܡܸܬܼܝܲܗܒܿܝܼܢ ܠܵܗ̇<EOS>ܟ̱ܠܵܗ̇ ܫܲܢ̄ܬܵܐ ܠܦܲܓܼܪܵܐ ܝܲܗ̣̄ܢܵܝܗܝ ܟ̱ܠܹܗ ܥܲܡܠܲܢ<EOS>ܢܸܬܸܿܠ ܗܵܫܵܐ ܠܢܲܦ̮ܫܵܐ ܡܸܕܸܡ ܬܸܬܼܒܲܝܐܵܐ ܒܹܗ<EOS>ܛܥܘܼܡܹ̈ܐ ܕܦܲܓܼܪܵܐ ܪܒܲܚܘ ܘܐܸܬܼܚܲܒܲܠܘ ܘܲܗܘ̤ܵܘ ܙܸܒܼܠܵܐ<EOS>ܢܸܛܥܲܡ ܗܵܫܵܐ ܠܨܵܘܡܵܐ ܕܡܸܡܬܼܘܿܡ ܠܵܐ ܡܸܬܼܚܲܒܲܠ<EOS>ܐܸܢ ܫܵܘܬܵܦܵܐ ܗ̣̄ܘ ܦܲܓܼܪܵܐ ܠܢܲܦ̮ܫܵܐ ܕܢܦܫܐ <EOS> ܠܡܘܿܢ ܥܵܠܹܿܒܼ<EOS>ܠܵܗ̇<EOS>ܘܟܼܠܹܗ ܪܲܗܛܵܐ ܕܟܲܫܝܼܪܘܼܬܼܵܐ ܗ̤ܘ ܫܵܩܹ̇ܠ ܠܹܗ<EOS>ܠܒܼܘܼܫܵܐ ܕܫܲܚܝܼܢ ܠܲܚܡܵܐ ܕܫܲܦܝܼܪ ܘܚܲܡܪܵܐ ܕܒܲܣܝܼܡ<EOS>ܒܸܣܪܵܐ ܘܡܸܫܚܵܐ ܘܲܛ̈ܥܵܡܵܬܼܵܐ ܝܲܬܝܼܖ̈ܵܬܼܵܐ<EOS>ܐܘܿ ܨܸܒܼܝܵܢܵܐ ܕܒܲܝܢܵܬܼ ܦܲܓܼܪܵܐ ܠܢܲܦ̮ܫܵܐ ܩܵܐܹ̇ܡ<EOS>ܩܘܼܡ ܚܵܘܵܐ ܠܲܢ ܕܲܡܦܲܠܸܓܼ ܐܲܢ̄ܬܿ ܒܲܬܼܪܝܼܨܘܼܬܼܵܐ<EOS>ܬܪܹܝܢ ܫܵܘ̈ܬܵܦܹܐ ܬܵܒܼܥ̇ܝܼܢ ܡܸܢܵܟܼ ܣܘܼܢܩܵܢܲܝ̈ܗܘܿܢ<EOS>ܦܲܠܸܓܼ ܡܵܕܹܝܢ ܒܲܬܼܪܝܼܨܘܼܬܼܵܐ ܐܸܢ ܟܹܐܢܵܐ ܐܲܢ̄ܬܿ<EOS>ܟ̱ܠܵܗ̇ ܠܹܐܘܬܼܵܐ ܝܲܗ̄ܒܼܬܵܗ̇ ܠܦܲܓܼܪܵܐ ܒܣܲܝܒܵܖ̈ܵܬܹܗ<EOS>ܘܦܵܫܲܬ̤ ܢܲܦ̮ܫܵܐ ܘܠܲܝܬܿ ܠܵܗ̇ ܡܢܵܬܼܵܗ̇ ܒܹܝܬܼ ܦܘܼ̈ܠܵܓܹܐ<EOS>ܠܦܲܓܼܪܵܐ ܐܲܣܓܲܝܬܿ ܟܠ ܫܵܖ̈ܘܵܬܼܵܐ ܟܠ ܦܘܼܢܵܩܹ̈ܐ<EOS>ܟܠ ܦܲܛ̈ܒܼܵܓܹܐ ܟܠ ܡܹܐܟܼ̈ܠܵܬܼܵܐ ܖܹ̈ܫܵܝܵܬܼܵܐ<EOS>ܒܣܵܡܹ̈ܐ ܦܨܝܼܚܹ̈ܐ ܢܝܵܚܹ̈ܐ ܐ̄ܡܝܼ̈ܢܹܐ ܫܲܢ̄ܬܵܐ ܟ̱ܠܵܗ̇<EOS>ܘܢܲܦ̮ܫܵܐ ܣܚܝܼܦܵܐ ܘܟܲܕܼ ܒܲܪ̄ܬܼ ܙܵܘܓܵܐ ܗ̣̄ܝ ܠܵܐ ܡܸܬܼܚܲܫܒܵܐ<EOS>ܐܘܿ ܡܦܲܠܓܼܵܢܵܐ ܕܐܲܣ̣ܓܝܼ ܠܦܲܓܼܪܵܐ ܡܘܿܢ ܥܵܒܹ̇ܕܼ ܐܲܢ̄ܬܿ<EOS>ܗܲܒܼ ܠܵܗ̇ ܠܢܲܦ̮ܫܵܐ ܡܢܵܬܼܵܗ̇ ܕܝܼܠܵܗ̇ ܕܐܵܦ ܗ̤ܝ ܬܸܚܸܐ<EOS>ܟ̱ܠܵܗ̇ ܫܲܢ̄ܬܵܐ ܛܠܲܡܬܵܗ̇ ܘܒܸܛܠܲܬ̤ ܡ̣ܢ ܝܘܼܬܼܖ̈ܵܢܹܐ<EOS>ܨܵܕܵܟܼ ܨܵܘܡܵܐ ܗܲܒܼ ܠܵܗ̇ ܠܢܲܦ̮ܫܵܐ ܣܲܝܒܵܖ̈ܵܬܼܵܗ̇<EOS>ܐܵܦ ܗܵܫܵܐ ܓܹܝܪ ܕܝܲܪܚܵܐ ܗ̣̄ܘ ܕܲܓܼܠܝܼܣ ܡ̣ܢ ܥܲܠ̈ܠܵܬܼܵܐ<EOS>ܠܐܝܼ ܥܲܡ ܢܲܦ̮ܫܵܐ ܕܐܝܼܬܼ ܠܵܗ̇ ܥ̇ܒܼܵܕܼܵܐ ܕܠܵܐ ܡܸܬܼܚܲܒܲܠ<EOS>ܒܗܵܢܵܐ ܙܲܒܼܢܵܐ ܕܠܵܐ ܥܵܨܘܿܖܹ̈ܐ ܘܠܵܐ ܚܵܨ̈ܘܿܕܹܐ<EOS>ܣܡܘܿܟܼܝܼܗ̇ ܠܵܐ̇ܝܵܐ ܒܨܵܘܡܵܐ ܕܡܲܥܬܲܪ ܠܲܕܼܠܵܐܹ̇ܐ ܒܹܗ<EOS>ܝܵܘܡܵܢ ܕܲܥܣܸܩ ܙܲܒܼܢܵܐ ܠܥܲܡ̈ܠܹܐ ܦܲܓܼܖ̈ܵܢܵܝܹܐ<EOS>ܢܩܝܼܡܝܼܗ̇ ܠܢܲܦ̮ܫܵܐ ܥܲܠ ܛܵܒܼ̈ܵܬܼܵܐ ܕܬܸܣܥܘܿܪ ܐܸܢܘܿܢ<EOS>ܝܵܘܡܵܢ ܕܲܫܠܹܝܢ ܟܠ ܐܲܟܵܖܹ̈ܐ ܡ̣ܢ ܦܘܼܠܚܵܢܵܐ ܩܘܼܡܘ<EOS>ܬܲܝܵܒܹ̈ܐ ܟܢܘܼܫܘ ܥܲܠ̈ܠܵܬܼܵܐ ܕܙܲܕܝܼܩܘܼܬܼܵܐ<EOS>ܬܵܐ ܨܸܒܼܝܵܢܵܐ ܦܲܠܸܓܼ ܘܐܲܫܘܵܐ ܠܲܬܼܪܹܝܢ ܐܲܚ̈ܝܼܢ<EOS>ܘܐܲܝܟܼ ܕܲܠܦܲܓܼܪܵܐ ܗܲܒܼ ܠܵܗ̇ ܠܢܲܦ̮ܫܵܐ ܡܵܐ ܕܚܵܫܲܚ ܠܵܗ̇<EOS>ܒܩܲܝܛܵܐ ܬܖ̈ܲܝܗܘܿܢ ܪܲܗܛܘܼܗ̇ ܠܚܲܩܠܵܐ ܟܲܫܝܼܪܵܐܝܼܬܼ<EOS>ܣܝܼܡ ܠܵܗ̇ ܠܢܲܦ̮ܫܵܐ ܡܢܵܬܼܵܗ̇ ܕܬܸܣܲܒܼ ܡ̣ܢ ܥܲܠ̈ܠܵܬܼܵܐ<EOS>ܡܢܵܬܼܵܐ ܕܢܲܦ̮ܫܵܐ ܗܲܒܼ ܠܲܣܢܝܼ̈ܩܹܐ ܘܲܠܚܵܕܼܘܿܖܹ̈ܐ<EOS>ܘܬܲܪܣܵܐ ܠܟܲܦܢܹ̈ܐ ܕܬܸܗܘܸܐ ܬܪܝܼܨ ܐܲܢ̄ܬܿ ܡܵܐ ܕܲܡܦܲܠܸܓܼ<EOS>ܠܵܐ ܫܲܦܝܼܪܵܐ ܕܦܸܠܚܲܬ̤ ܢܲܦ̮ܫܵܐ ܥܲܡ ܫܲܘܬܵܦܵܗ̇<EOS>ܕܬܸܗܘܸܐ ܛܠܝܼܡܬܵܐ ܡ̣ܢ ܐܵܠ̈ܨܵܬܼܵܐ ܕܡܸܬܼܒܲܥ̈ܝܵܢ ܠܵܗ̇<EOS>ܠܥܲܖ̈ܛܸܠܵܝܹܐ ܨܵܒܼ̇ܝܵܐ ܕܬܲܠܒܸܫ ܫܲܡܠܵܐ ܥܲܡܵܗ̇<EOS>ܡ̣ܢ ܢܲܦ̈ܩܵܬܹܗ ܕܦܲܓܼܪܵܐ ܚܲܣܸܟܼ ܘܐܲܪܦܵܐ ܕܬܸܣܥܘܿܪ<EOS>ܪܵܓܵܐ ܢܲܦ̮ܫܵܐ ܕܢܸܚܣܘܿܟܼ ܦܲܓܼܪܵܐ ܡ̣ܢ ܡܹܐܟܼ̈ܠܵܬܹܗ<EOS>ܘܡ̣ܢ ܡܵܙܘܿܢܹܗ ܬܬܲܪܣܹܐ ܒܨܵܘܡܹܗ ܠܟܼܠ ܕܲܣܢܝܼܩܝܼܢ<EOS>ܐܘܿ ܠܵܟܼ ܦܲܓܼܪܵܐ ܐܲܪܟܸܢ ܟܲܬܼܦܵܟܼ ܘܲܦܠܘܿܚ ܥܲܡܵܗ̇<EOS>ܕܢܲܦ̮ܫܵܐ ܕܒܼܵܥ̇ܝܵܐ ܕܬܸܛܘܿܪ ܚܲܝܹ̈ܐ ܐܵܦ ܠܵܟܼ ܐܵܦ ܠܵܗ̇<EOS>ܐܲܪܡܵܐ ܢܝܼܪܵܗ̇ ܒܨܵܘܪܵܟܼ ܘܲܦܠܘܿܚ ܟܠ ܛܵܒܼ̈ܵܬܼܵܐ<EOS>ܝܵܐܹ̇ܐ ܗ̣̄ܘ ܥܲܡܠܵܗ̇ ܕܟܼܠ ܡܵܐ ܕܪܵܗ̇ܛܵܐ ܠܵܐ ܡܸܬܼܚܲܒܲܠ<EOS>ܠܵܘ ܠܵܗ̇ ܒܲܠܚܘܿܕܼ ܒܵܥ̇ܝܵܐ ܥܘܼܬܼܪܵܐ ܠܲܡܟܲܢܵܫܘܼ<EOS>ܕܓܼܵܘܵܗ̇ ܗ̣̄ܘ ܪܲܗܛܵܗ̇ ܐܲܪܦܵܐ ܥܡܠܗ̇ ܐܪܦܗ̇ <EOS> ܚܦܝܼܛܵܐ<EOS>ܒܫܲܦܝܼܖ̈ܵܬܪܵܐ<EOS>ܐܘܿ ܠܹܟܼܝ ܢܲܦ̮ܫܵܐ ܥܨܝܼ ܫܵܘܬܵܦܹܟܼܝ ܢܸܪܗܲܛ ܥܲܡܹܟܼܝ<EOS>ܠܵܐ ܬܸܬ̇ܠܝܼܢ ܠܹܗ ܫܸܠܝܵܐ ܕܢܸܛܒܲܥ ܒܲܖ̈ܓܼܝܼܓܼܵܬܼܵܐ<EOS>ܥܵܨܹ̇ܐ ܗ̣̄ ܣܵܦ̇ܪܵܐ ܠܛܲܠܝܵܐ ܕܢܹܐܠܲܦ ܡܵܐ ܕܚܵܫܲܚ ܠܹܗ<EOS>ܘܟܲܕܼ ܪܵܚܹ̇ܡ ܠܹܗ ܠܵܐ ܡܫܲܡܸܕܼ ܠܹܗ ܕܠܵܐ ܢܸܣܬܲܓܲܦ<EOS>ܟܒܼܘܿܫܝ ܬܲܠܡܝܼܕܹܟܼܝ ܕܠܵܐ ܢܸܬܼܡܲܕܲܪ ܢܸܬܼܡܲܪܲܕܼ؟ <EOS> <EOS> ܢܡܕܪ<EOS><EOS> ܡ̣ܢ ܝܘܼܠܦܵܢܹܟܼܝ<EOS>ܕܠܵܐ ܟܲܕܼ ܢܵܦܹ̇ܠ ܡ̣ܢ ܬܲܩܢܘܼܬܼܵܐ ܢܸܣܚܘܿܦ ܐܵܦ ܠܹܟܼܝ<EOS>ܠܵܐ ܬܸܬ̇ܠܝܼܢ ܠܹܗ ܢܝܵܚܹ̈ܐ ܠܦܲܓܼܪܵܐ ܕܠܵܐ ܛܵܒܼܝܼܢ ܠܹܗ<EOS>ܫܚܘܿܩ ܫܲܥܒܸܕܼܝܼܘܗܝ ܕܲܟܼܡܵܐ ܕܢܸܠܐܸܐ ܫܘܼܦܪܵܐ ܡܵܘܣܸܡ<EOS>ܚܘܼܒܵܐ ܗ̣̄ܘ ܗܵܢܵܐ ܕܠܵܐ ܬܲܪܦܹܝܢܵܝܗܝ ܒܲܖ̈ܓܼܝܼܓܼܵܬܼܵܐ<EOS>ܥܲܡܠܵܐ ܗܲܒܼܠܹܗ ܕܲܒܼܕܼܘܼܖ̈ܵܫܹܐ ܚܲܝܹ̈ܐ ܢܸܫܟܲܚ<EOS>ܡܸܛܠ ܚܘܼܒܹܗ ܪܵܕܹܐ ܣܵܦ̇ܪܵܐ ܠܛܲܠܝܵܐ ܕܢܹܐܠܲܦ<EOS>ܘܲܡܢܲܓܸܕܼ ܠܹܗ ܟܲܕܼ ܪܵܚܹ̇ܡ ܠܹܗ ܕܢܸܗܘܸܐ ܚܲܟܿܝܼܡ<EOS>ܐܸܢܕܹܝܢ ܚܵܐܹ̇ܣ ܘܲܡܚܲܒܸܒܼ ܠܹܗ ܘܠܵܐ ܡܲܠܸܦ ܠܹܗ<EOS>ܥ̇ܒܼܵܕܼܵܐ ܕܣܵܢܹ̇ܐ ܥܵܒܹ̇ܕܼ ܨܹܐܕܼܵܘܗܝ ܟܲܕܼ ܡܲܚܸܒܼ ܠܹܗ<EOS>ܒܵܥܹ̇ܐ ܗ̣̄ܘ ܛܲܠܝܵܐ ܕܢܸܠܥܲܣ ܘܢܸܫܬܸܐ ܘܲܕܼܢܸܫܬܿܥܸܐ<EOS>ܘܐܸܢ ܝܵܗܹ̇ܒܼ ܠܹܗ ܣܵܦ̇ܪܵܐ ܪܸܓܿܬܹܗ ܬܘܼܟܵܐ ܗܵܘܹ̇ܐ<EOS>ܨܵܒܹ̇ܐ ܗ̣̄ܘ ܦܲܓܼܪܵܐ ܕܢܸܩܢܸܐ ܢܝܵܚܹ̈ܐ ܥܲܡ ܒܘܼܣܵܡܹ̈ܐ<EOS>ܠܵܐ ܬܸܬܿܠܝܼܢ ܠܹܗ ܪܸܓܬܹܗ ܠܡܸܣܥܲܪ ܕܠܵܐ ܢܹܐܒܲܕܼ ܠܹܗ<EOS>ܗܲܒܼܝ ܠܹܗ ܨܵܘܡܵܐ ܘܲܚܣܘܿܠܝ ܘܚܣܘܠ <EOS> ܡܸܢܹܗ<EOS>ܣܲܝܒܵܖ̈ܵܬܼܵܐ<EOS>ܕܛܵܒܼ ܡ̣ܢ ܠܲܚܡܵܐ ܟܲܦܢܵܐ ܡܵܘܬܲܪ ܘܲܡܦܲܢܸܩ ܠܹܗ<EOS>ܐܘܿ ܠܵܟܼ ܦܲܓܼܪܵܐ ܐܲܪܟܸܿܢ ܐܸܕܼܢܵܟܼ ܨܹܝܕܼ ܣܵܦܲܪܬܼܵܐ<EOS>ܘܲܫܡܲܥ ܡܸܢܵܗ̇ ܡܸܠܟܹ̈ܐ ܛܵܒܹ̈ܐ ܘܲܣܥܘܿܪ ܐܸܢܘܿܢ<EOS>ܐܲܢ̄ܬܿ ܙܸܠ ܒܲܬܼܪܵܗ̇ ܕܢܲܦ̮ܫܵܐ ܕܪܵܚ̇ܡܵܐ ܫܲܦܝܼܖ̈ܵܬܼܵܐ<EOS>ܕܐܸܢ ܬܸܫܡ̱ܥܝܼܗ̇ ܫܘܼܦܪܵܟܼ ܢܸܨܡܲܚ ܒܹܝܬܼ ܡܲܠܲܐܟܹ̈ܐ<EOS>ܗܲܠܸܟܼ ܥܲܡܵܗ̇ ܕܲܠܥܸܠ ܪܵܚ̇ܡܵܐ ܠܲܡܦܲܪܵܚܘܼ<EOS>ܣܲܩ ܡ̣ܢ ܛܝܼܢܵܐ ܕܗ̤ܝ ܒܲܫܡܲܝܵܐ ܨܵܒܼ̇ܝܵܐ ܕܬܸܥܡܲܪ<EOS>ܝܲܩܝܼܪ ܥܲܦܪܵܟܼ ܘܐܸܢ ܬܸܬܸܿܠ ܠܵܗ̇ ܠܢܲܦ̮ܫܵܐ ܐܝܼܕܼܵܟܼ<EOS>ܦܫܝܼܩ ܠܵܗ̇ ܕܬܲܣܩܵܟܼ ܡ̣ܢ ܩܸܩ̱ܠܬܵܐ ܠܒܹܝܬܼ ܡܲܠܟܿܘܼܬܼܵܐ<EOS>ܣܝܵܢܵܐ ܗ̣̄ܘ ܓܸܢܣܵܟܼ ܘܐܸܢ ܫܵܡ̇ܥܵܐ ܠܵܟܼ ܬܹܐܬܸܐ ܥܲܡܵܟܼ<EOS>ܒܟܸܬܵܐ ܣܪܝܼܬܼܵܐ ܡܸܬܼܚܲܒܲܠ ܐܲܢ̄ܬܿ ܐܵܦ ܐܲܢ̄ܬܿ ܐܵܦ ܗ̤ܝ<EOS>ܚܘܼܣ ܥܲܠ ܫܘܼܦܪܵܐ ܕܲܡܨܲܠܲܠܬܵܐ ܕܠܵܐ ܢܸܬܼܚܲܒܲܠ<EOS>ܘܲܠܐܝܼ ܥܲܡܵܗ̇ ܒܫܲܦܝܼܖ̈ܵܬܼܵܐ ܕܥܲܡܵܗ̇ ܬܲܡܠܸܟܼ<EOS>ܐܸܢ ܝܵܗ̇ܒܵܐ ܠܵܟܼ ܨܵܘܡܵܐ ܠܡܸܠܒܲܟܼ ܠܵܐ ܬܸܟܼܪܸܐ ܠܵܟܼ<EOS>ܩܲܒܸܿܠ ܘܲܚܕܼܝܼ ܕܪܲܒܿ ܗ̣̄ܘ ܟܠܝܼܠܵܐ ܕܡܸܫܟܲܚ ܐܲܢ̄ܬܿ ܒܹܗ<EOS>ܐܸܢ ܓܵܠ̇ܙܵܐ ܠܵܟܼ ܡ̣ܢ ܡܹܐܟܼ̈ܠܵܬܼܵܐ ܠܵܐ ܬܸܬܼܝܲܥܲܢ<EOS>ܕܲܠܦܵܬܼܘܿܪܹܗ ܕܡܲܠܟܵܐ ܩܪܵܬܼܵܟܼ ܒܲܢܙܝܼܪܘܼܬܼܵܗ̇<EOS>ܐܸܢ ܫܵܚ̇ܩܵܐ ܠܵܟܼ ܒܫܲܗܪܵܐ ܪܲܒܵܐ ܘܒܲܨ̈ܠܵܘܵܬܼܵܐ<EOS>ܐܸܬܿܬܿܥܝܼܪ ܘܲܠܐܝܼ ܕܬܸܗܘܸܐ ܚܲܒܼܪܵܐ ܠܲܫܡܲܝܵܢܹ̈ܐ<EOS>ܒܟܼܠܗܘܿܢ ܥܲܡ̈ܠܹܐ ܕܙܲܕܝܼܩܘܼܬܼܵܐ ܗܲܒܼ ܠܵܗ̇ ܐܝܼܕܼܵܟܼ<EOS>ܕܟܼܠܗܘܿܢ ܫܘܼܦܖܹ̈ܐ ܖ̈ܘܼܚܵܢܵܝܹܐ ܥܲܡܵܗ̇ ܬܸܫܟܲܚ<EOS>ܐܘܿ ܨܸܒܼܝܵܢܵܐ ܕܢܲܦ̮ܫܵܐ ܘܦܲܓܼܪܵܐ ܒܹܗ ܡܸܬܼܦܲܩܕܝܼܢ<EOS>ܐܲܢ̄ܬܿ ܫܲܠܝܼܛ ܐܲܢ̄ܬܿ ܥܲܠ ܛܵܒܼ̈ܵܬܼܵܐ ܘܥܲܠ ܒܝܼ̈ܫܵܬܼܵܐ<EOS>ܦܲܓܼܪܵܐ ܘܢܲܦ̮ܫܵܐ ܠܵܟܼ ܡܸܫܬܲܡܥܝܼܢ ܒܐܸܣܟܹܡܲܝ̈ܗܘܿܢ<EOS>ܐܲܢ̄ܬܿ ܚܘܼܨ ܐܸܢܘܿܢ ܕܲܗܘ̤ܵܘ ܦܵܠ̇ܚܝܼܢ ܫܲܦܝܼܖ̈ܵܬܼܵܐ<EOS>ܩܘܼܡ ܨܸܒܼܝܵܢܵܐ ܦܩܘܿܕܼ ܐܲܝܟܼ ܡܲܠܟܵܐ ܠܚܲܝ̈ܠܵܘܵܬܼܵܐ<EOS>ܫܵܡܲܥ̇ ܗ̣̄ܘ ܠܵܟܼ ܦܲܓܼܪܵܐ ܘܢܲܦ̮ܫܵܐ ܘܠܵܐ ܥܵܨܹܝܢ ܠܵܟܼ<EOS>ܐܸܢ ܐܲܢ̄ܬܿ ܬܸܨܒܸܿܐ ܢܨܲܚܘ ܫܵܘ̈ܬܵܦܹܐ ܒܣܘܼܥܖ̈ܵܢܲܝܗܘܿܢ<EOS>ܘܐܸܢ ܐܲܢ̄ܬܿ ܬܲܗܡܸܐ ܫܪܸܟܼ ܠܲܚܒܼܵܠܵܐ ܟ̱ܠܹܗ ܓܘܼܫܡܵܐ<EOS>ܐܘܿ ܨܲܝܵܡܵܐ ܨܸܒܼܝܵܢܵܟܼ ܗ̣̄ܘ ܕܲܡܕܲܒܲܪ ܠܵܟܼ<EOS>ܪܚܲܡ ܙܵܟܼܘܼܬܼܵܐ ܘܲܒܼܟܼܠ ܥܸܠ̈ܠܵܢ ܡܸܫܟܲܚ ܐܲܢ̄ܬܿ ܠܵܗ̇<EOS>ܥܲܕܼ ܐܝܼܬܼ ܙܲܒܼܢܵܐ ܕܝܵܗܹ̇ܒܼ ܐܝܼܕܼܵܐ ܠܙܲܕܝܼܩܘܼܬܼܵܐ<EOS>ܦܠܘܿܚ ܛܵܒܼ̈ܵܬܼܵܐ ܕܢܸܫܬܲܟܼ̈ܚܵܢ ܠܵܟܼ ܐܲܝܟܼ ܣܝܼ̈ܡܵܬܼܵܐ<EOS>ܡ̣ܢ ܕܝܼܠܵܟܼ ܗ̣̄ܝ ܕܬܸܪܚܲܡ ܨܵܘܡܵܐ ܘܲܢܙܝܼܪܘܼܬܼܵܐ<EOS>ܘܐܸܢܗܸܘ ܕܬܸܨܒܸܿܐ ܩܢܲܝܬܵܗ̇ ܠܟܼܠܵܗ̇ ܐܵܣܘܿܛܘܼܬܼܵܐ<EOS>ܦܫܝܼܩ ܠܵܟܼ ܬܹܐܟܼܘܿܠ ܘܲܦܫܝܼܩ ܬܨܘܼܡ ܐܸܢ ܨܵܒܹ̇ܐ ܐܲܢ̄ܬܿ<EOS>ܨܒܼܝܼ ܨܲܝܵܡܵܐ ܒܥܲܢܘܵܝܘܼܬܼܵܐ ܘܗܵܐ ܒܸܣܡܲܬ̤ ܠܵܟܼ ܘܗܐ ܒܣܡܬ̤ ܠܟ ܥܢܘܝܘܬܐ<EOS><EOS>ܦܫܝܼܩ ܗ̣̄ܘ ܟܝܵܢܵܐ ܘܝܵܗܹ̇ܒܼ ܐܝܼܕܼܵܐ ܠܟܼܠ ܫܘܼ̈ܚܠܵܦܝܼܢ<EOS>ܘܲܟܼܡܵܐ ܕܬܸܥܨܹܝܘܗܝ ܐܝܼܬܼ ܒܹܗ ܚܲܝܠܵܐ ܠܲܡܩܲܒܵܠܘܼ<EOS>ܐܵܦ ܠܲܫܡܲܝܵܐ ܡܸܫܟܲܚ ܕܢܸܣܲܩ ܐܸܢ ܡܸܙܕܲܕܲܩ<EOS>ܐܵܦ ܠܲܬܼܗܘܿܡܵܐ ܦܫܝܼܩ ܠܹܗ ܕܢܸܚܘܿܬܼ ܐܸܠܵܐ ܡܲܟܼܫܲܪ<EOS>ܟܡܵܐ ܕܬܸܬܼܒ̱ܿܥܵܝܗܝ ܐܝܼܬܼ ܒܹܗ ܕܢܸܦܠܘܿܚ ܫܲܦܝܼܖ̈ܵܬܼܵܐ<EOS>ܘܐܸܢ ܐܸܬܼܪܲܦܝܼ ܢܵܡ̣ ܘܐܸܬܿܕܲܡܲܟܼ ܨܹܝܕܼ ܣܲܢ̈ܝܵܬܼܵܐ<EOS>ܐܸܢ ܐܲܥܝܼܪܬܵܝܗܝ ܗܵܐ ܥܒܼܝܼܕܼ ܚܲܒܼܪܵܐ ܠܲܫܡܲܝܵܢܹ̈ܐ<EOS>ܘܐܸܢ ܬܲܓܲܪ ܠܹܗ ܕܡܸܟܼ ܥܲܠ ܛܝܼܢܵܐ ܘܩܲܕܝܼ ܥܲܦܪܹܗ<EOS>ܐܘܿ ܨܲܝܵܡܵܐ ܐܲܥܝܼܪ ܢܲܦ̮ܫܵܟܼ ܙܲܕܝܼܩܵܐܝܼܬܼ<EOS>ܕܲܟܼܡܵܐ ܕܬܸܨܒܸܿܐ ܦܵܠܲܚ ܐܲܢ̄ܬܿ ܠܵܗ̇ ܠܙܲܕܝܼܩܘܼܬܼܸܵܐ<EOS>ܣܲܓܝܼ ܦܫܝܼܩܵܐ ܙܲܕܝܼܩܘܼܬܼܵܐ ܠܲܕܼܪܵܚܹ̇ܡ ܠܵܗ̇<EOS>ܘܡ̣ܢ ܣܘܼܥܖ̈ܵܢܹܐ ܙܥܘܿܖܹ̈ܐ ܡܠܲܩܸܛ ܘܲܡܟܲܢܸܫ ܠܵܗ̇<EOS>ܩܲܠܝܼܠ ܡܵܘܫܸܛ ܠܲܚܡܵܐ ܠܟܲܦܢܵܐ ܘܲܡܣܲܒܲܥ ܠܹܗ<EOS>ܩܲܠܝܼܠ ܣܵܡܹ̇ܟܼ ܠܐܲܝܢܵܐ ܕܲܣܢܝܼܩ ܘܲܡܥܲܕܲܪ ܠܹܗ<EOS>ܒܲܙܒܲܢ ܚܵܐܹ̇ܣ ܥܲܠ ܡܸܣܟܹܿܢܵܐ ܘܡܸܙܕܲܕܲܩ ܒܹܗ<EOS>ܘܬܼܘܼܒܼ ܟܲܪܝܵܐܠܹܗ ܥܲܠ ܚܵܕܼܘܿܪܵܐ ܘܠܵܐ ܫܵܐܹ̇ܛ ܠܹܗ<EOS>ܐܝܼܬܼ ܬܘܼܒܼ ܐܸܡܲܬܝ ܕܐܵܦ ܠܲܟܼܪܝܼܗܵܐ ܣܢܝܼܩܵܐ ܠܣܢܝܩܐ ܟܪܝܗܐ <EOS>ܣܵܥܲܪ<EOS>ܘܲܒܼܠܵܐ ܡܸܕܸܡ ܫܵܪܹܐ ܪܸܓܿܬܹܗ ܒܝܲܕܼ ܡܵܘܗܲܒܼܬܹܗ<EOS>ܩܲܠܝܼܠ ܦܵܪܹܫ ܢܵܛܲܪ ܩܠܝܠ ܦ̇ܪܫ <EOS> ܢܲܦ̮ܫܹܗ<EOS>ܡ̣ܢ ܡܹܐܟܼ̈ܠܵܬܼܵܐ<EOS>ܘܟܲܕܼ ܠܵܐ ܚܵܣܲܪ ܫܵܐܹ̇ܛ ܚܲܡܪܵܐ ܘܠܵܐ ܫܵܬܹ̇ܐ ܠܹܗ<EOS>ܢܲܛܲܪ ܢܲܦ̮ܫܹܗ ܡ̣ܢ ܡܵܘ̈ܡܵܬܼܵܐ ܬܘ̈ܩܠܬܐ <EOS> <EOS> ܘܲܦܫܝܼܩ<EOS>ܗ̣̄ܘ ܠܹܗ<EOS>ܥܝܵܕܼܵܐ ܗ̣̄ܘ ܠܵܒܹ̇ܟܼ ܘܲܕܼܠܵܐ ܥܲܡܠܵܐ ܗܘ̤ܵܐ ܫܲܪܝܼܪܵܐ<EOS>ܚܵܣܹ̇ܠ ܦܘܼܡܹܗ ܡ̣ܢ ܨܘܿܚ̈ܝܵܬܼܵܐ ܕܲܟܼ̈ܢܵܘܵܬܹܗ<EOS>ܘܡܲܡܠܵܐ ܣܲܢܝܵܐ ܠܵܐ ܡܸܫܬܲܡܲܫ ܡ̣ܢ ܣܸܦ̈ܘܵܬܹܗ<EOS>ܐܵܣܲܪ ܚܘܼܒܹܗ ܒܲܬܼܪܲܥ ܒܲܝܬܵܗ̇ ܕܐܲܠܵܗܘܼܬܼܵܐ<EOS>ܘܟܼܠܝܘܿܡ ܒܵܥܹ̇ܐ ܚܢܵܢܵܐ ܠܐܵܣܝܵܐ ܕܲܢܛܲܦܸܐ ܠܹܗ<EOS>ܕܵܚܹ̇ܠ ܣܲܓܿܝܼ ܡ̣ܢ ܣܘܼܓܦܵܢܹ̈ܐ ܖ̈ܘܼܚܵܢܵܝܹܐ<EOS>ܘܢܹܐܬܲܪ ܒܵܥܹ̇ܐ ܘܲܒܼܟܲܣ̈ܝܵܬܹܗ ܘܲܒܼ̈ܓܲܠܝܵܬܹܗ<EOS>ܚܛܵܗܵܐ ܙܥܘܿܪܵܐ ܠܹܗ ܠܘܿܠܝܼܬܼܵܐ ܗ̣̄ܘ ܐܸܢ ܦܵܓܲܥ̇ ܒܹܗ<EOS>ܘܥܵܪܹܩ ܡܸܢܹܗ ܐܲܝܟܼ ܡ̣ܢ ܩܸܢܵܐ ܕܲܚ̈ܘܵܘܵܬܼܵܐ<EOS>ܘܟܼܠ ܝܘܼܬܼܪܵܢܵܐ ܙܥܘܿܪܵܐ ܕܡܸܫܟܲܚ ܚܲܛ̣ܦܹܗ ܨܹܐܕܼܵܘܗܝ<EOS>ܘܐܲܝܟܼ ܕܲܒܼܡܸܕܸܡ ܪܲܒܵܐ ܚܵܕܹܐ ܟܲܕܼ ܩܵܢܹ̇ܐ ܠܹܗ<EOS>ܐܲܝܢܵܐ ܕܪܵܚܹ̇ܡ ܙܲܕܝܼܩܘܼܬܼܵܐ ܗܵܟܲܢ ܝܵܨܹ̇ܦ<EOS>ܕܐܵܦ ܠܹܗ ܠܪܸܡܙܵܐ ܕܥܲܝܢܵܐ ܢܸܛܘܿܪ ܡ̣ܢ ܣܘܼܓܦܵܢܹ̈ܐ<EOS>ܒܲܙܥܘܿܖ̈ܝܵܬܼܵܐ ܡܟܲܢܸܫ ܥܵܒܹ̇ܕܼ ܙܲܕܝܼܩܘܼܬܼܵܐ ܟܪܝܐ ܪܒܐ <EOS>ܥܕܲܡܵܐ ܕܢܸܗܘܸܐ ܛܘܼܪܵܐ ܪܵܡܵܐ ܕܪܵܡ ܡ̣ܢ ܐܲܪܥܵܐ<EOS>ܐܵܦ ܕܸܒܿܘܿܪܬܵܐ ܒܩܲܠܝܼܠ ܩܲܠܝܼܠ ܡ̣ܢ ܥܸܩܵܖܹ̈ܐ<EOS>ܡܟܲܢܫܵܐ ܘܥܵܒܼ̇ܕܵܐ ܐܵܕܼܫܵܐ ܚܲܠܝܵܐ ܕܲܡܠܸܐ ܬܲܗܪܵܐ<EOS>ܠܵܐ ܡܵܐ̇ܢܵܐ ܠܵܗ̇ ܕܐܵܦ ܡ̣ܢ ܟܘܼ̈ܒܹܿܐ ܘܡ̣ܢ ܙܝܼ̈ܙܵܢܹܐ<EOS>ܬܸܥܦܸܐ ܘܬܸܣܲܒܼ ܗܵܘ̇ ܡܵܐ ܕܚܵܫܲܚ ܠܲܣܢܝܼܩܘܼܬܼܵܗ̇<EOS>ܟܠ ܝܘܿܡ ܠܵܐ̇ܝܵܐ ܕܟܼܠ ܝܘܿܡ ܬܵܘܣܸܦ ܥܲܠ ܝܘܼܬܼܪܵܢܵܗ̇<EOS>ܘܡ̣ܢ ܢܘܼ̈ܛܦܵܬܼܵܐ ܒܩܲܠܝܼܠ ܩܲܠܝܼܠ ܐܵܣ̇ܢܵܐ ܢܲܦ̮ܫܵܗ̇<EOS>ܠܵܘ ܡ̣ܢ ܓܲܙܵܐ ܐܘܨܪܐ <EOS> ܪܲܒܵܐ ܫܵܩ̇ܠܵܐ ܘܡܵܠܝܵܐ ܓܲܙܵܗ̇<EOS>ܐܸܠܵܐ ܒܥܲܡܠܵܐ ܡ̣ܢ ܢܸܬܼܖ̈ܘܿܢܹܐ ܕܟܼܠ ܗܲܒܵܒܼ̈ܝܼܢ<EOS>ܝܵܘܡܵܢ ܩܲܠܝܼܠ ܝܵܘܡܵܐ ܐ̄ܚܪܹܢܵܐ ܒܨܝܼܪ ܡ̣ܢ ܩܲܠܝܼܠ<EOS>ܘܡܵܐ ܕܟܲܢܸܫܬܹܗ ܗܘ̤ܵܐ ܠܹܗ ܣܲܓܿܝܼ ܒܟܲܫܝܼܪܘܼܬܼܵܗ̇<EOS>ܙܲܕܝܼܩܘܼܬܼܵܐ ܕܕܼܵܡ̇ܝܵܐ ܒܛܲܥܡܵܗ̇ ܠܟܲܟܵܪܝܼܬܼܵܐ<EOS>ܒܩܲܠܝܼܠ ܩܲܠܝܼܠ ܟܵܢܹ̇ܫ ܠܵܗ̇ ܐ̄ܢܵܫ <EOS> <EOS> ܡ̣ܢ<EOS>ܣܘܼܥܖ̈ܵܢܹܐ<EOS>ܐܸܠܘܼ ܫܩܲܠܬܼܵܗ̇ ܡܲܐܝܼܢܘܼܬܼܵܐ ܠܕܸܒܿܘܿܪܝܼܬܼܵܐ<EOS>ܕܬܸܒܼܣܸܐ ܒܟܼ̈ܘܼܒܹܿܐ ܘܲܕܼܠܵܐ ܬܸܫܟܲܢ ܥܲܠ ܙܝܼ̈ܙܵܢܹܐ<EOS>ܘܬܸܬܼܩܲܛܲܥ ܠܵܗ̇ ܥܲܠ ܕܐܝܼܬܼ ܥܲܡܠܵܐ ܒܲܥܒܼܝܼ̈ܕܼܵܬܼܵܗ̇<EOS>ܘܬܲܒܼܣܸܐ ܒܕܸܒܼܫܵܐ ܥܲܠ ܕܲܡܒܲܕܲܪ ܥܲܠ ܖ̈ܵܡܵܬܼܵܐ<EOS>ܘܬܸܒܼܥܸܐ ܢܝܵܚܵܐ ܚܠܵܦ ܛܘܼܖ̈ܵܦܹܐ ܕܐܲܬܼܖ̈ܵܘܵܬܼܵܐ<EOS>ܠܵܐ ܡܟܲܢܫܵܐ ܗ̄ܘܵܬܼ ܗܵܝ̇ ܚܲܠܝܘܼܬܼܵܐ ܕܲܟܼܢܝܼܫܵܐ ܠܵܗ̇<EOS>ܟܲܟܵܪܝܼܬܼܵܐ ܕܡܘܼܬܼܵܐ ܐܝܼܬܹܝܗ̇ ܕܙܲܕܝܼܩܘܼܬܼܵܐ ܙܕܝܩܘܬܐ <EOS> <EOS> ܕܟܟܪܝܬܐ<EOS><EOS>ܘܐܲܝܢܵܐ ܕܝܵܨܹ̇ܦ ܐܲܝܟܼ ܕܸܒܿܘܿܪܬܵܐ ܡܟܲܢܸܫ ܗ̣̄ܘ ܠܵܗ̇<EOS>ܐܸܢܕܹܝܢ ܡܲܒܼܣܸܐ ܒܲܙܥܘܿܖ̈ܝܵܬܼܵܐ ܟܲܕܼ ܡܸܣܬܲܥܖ̈ܵܢ<EOS>ܘܲܠܗܵܝ̇ ܫܵܐܹ̇ܛ ܘܲܒܼܗܵܝ̇ ܡܲܗܸ̇ܠ ܘܲܠܗܵܝ̇ ܫܵܚܹ̇ܡ<EOS>ܘܡܵܐ ܕܦܵܓܲܥ̇ ܒܹܗ ܣܢܝܼܩܵܐ ܕܚܵܕܲܪ ܫܲܒܼܩܹܗ ܘܲܥ̣ܒܲܪ<EOS>ܘܡ̣ܢ ܡ̇ܢ ܕܲܟܼܪܝܼܗ ܡܲܡܐܸܢ ܥܵܒܲ̇ܪ ܘܠܵܐ ܣܵܥܲܪ ܠܹܗ<EOS>ܘܐܸܢ ܣܘܼܥܪܵܢܵܐ ܢܸܥܪܲܨ ܝܵܡܹ̇ܐ ܟܲܕܼ ܠܵܐ ܕܵܚܹ̇ܠ<EOS>ܘܲܕܼܠܵܐ ܡܕܲܓܸܠ ܠܵܐ ܚܫܝܼܒܼܵܐ ܠܹܗ ܚܛܝܼܬܼܵܐ ܕܝܼܡ̣ܵܐ<EOS>ܘܫܵܪܹܐ ܨܵܘܡܹܗ ܒܟܼܠ ܥܸܠ̈ܠܵܬܼܵܐ ܟܲܕܼ ܡܸܬܼܚܲܟܲܡ<EOS>ܘܡܸܛܠ ܖ̈ܵܚܡܵܘܗܝ ܫܵܬܹ̇ܐ ܚܲܡܪܵܐ ܡ̣ܢ ܚܘܼܒܵܐ ܠܲܡ<EOS>ܘܲܢܛܘܼܖ̈ܵܬܹܗ ܕܨܵܘܡܵܐ ܚܲܒܸܿܠ̣ ܒܲܦܫܝܼܛܘܼܬܹܗ<EOS>ܘܲܕܼܡܸܟܼ ܘܐܸܬܿܬܿܢܝܼܚ ܘܲܕܼܠܵܐ ܚܛܝܼܬܼܵܐ ܗ̣̄ܘ ܐܲܝܟܼ ܕܲܣ̣ܒܲܪ ܠܹܗ<EOS>ܘܲܒܼܝܘܼܬܼܪܵܢܵܐ ܙܥܘܿܪܵܐ ܡܲܗܡܸܐ ܘܠܵܐ ܚܵܛܹ̇ܦ ܠܹܗ<EOS>ܘܡ̣ܢ ܗܵܘ̇ ܪܲܒܵܐ ܦܣܝܼܩ ܗ̣̄ܘ ܚܘܼܒܹܗ ܘܠܵܐ ܒܵܥܹ̇ܐ ܠܹܗ<EOS>ܒܩܲܠܝܼܠ ܩܲܠܝܼܠ ܦܵܫܲܬ̤ ܟ̱ܠܵܗ̇ ܙܲܕܝܼܩܘܼܬܼܵܐ<EOS>ܘܠܵܐ ܩܵܢܹ̇ܐ ܠܵܗ̇ ܐܲܝܢܵܐ ܕܡܲܗܡܸܐ ܒܲܥܒܼܝ̈ܕܼܵܬܹܗ<EOS>ܠܵܐ ܐܸܬܼܟܲܫܲܪ ܐܲܝܟܼ ܕܸܒܿܘܿܪܬܵܐ ܕܐܲܣܢܲܬ̤ ܢܲܦ̮ܫܵܗ̇<EOS>ܒܲܙܥܘܿܖ̈ܝܵܬܼܵܐ ܘܗܵܐ ܡܸܫܬܲܒܿܚܵܐ ܒܐܵܕܼܫܵܠ ܪܲܒܵܐ<EOS>ܙܲܕܝܼܩܘܼܬܼܵܐ ܒܐܲܡܝܼܢܘܼܬܼܵܐ ܐ̄ܢܵܫ ܩܵܢܹ̇ܐ ܠܵܗ̇<EOS>ܘܐܲܝܢܵܐ ܕܡܲܡܐܸܢ ܥܵܪܩܵܐ ܡܸܢܹܗ ܘܠܵܐ ܡܲܕܼܪܸܟܼ ܠܵܗ̇<EOS>ܗܵܐ ܝܵܘ̈ܡܵܬܼܵܐ ܠܙܲܕܝܼܩܘܼܬܼܵܐ ܠܐܝܼ ܨܲܝܵܡܵܐ<EOS>ܕܬܸܫܟܲܚ ܬܸܟܼܢܘܿܫ ܗܵܝ̇ ܚܲܠܝܘܼܬܼܵܐ ܕܡܲܠܝܵܐ ܚܲܝܹ̈ܐ<EOS>ܣܒܲܪܬܼܵܐ ܕܵܢ̇ܚܵܐ ܕܚܝ̈ܐ <EOS> ܘܚܵܕܹܝܢ ܥܵܡ̈ܠܹܐ ܥܠܡ̈ܐ<EOS><EOS> ܒܦܘܼܖ̈ܫܵܢܲܝܗܘܿܢ<EOS>ܘܓܲܠܝܘܼܬܼ ܐܲܦܹ̈ܐ ܬܵܒܲܥ̇ ܕܸܢܚܹܗ ܕܝܵܘܡܵܐ ܪܲܒܵܐ<EOS>ܪܗܲܛ ܒܹܗ ܒܨܵܘܡܵܐ ܐܲܝܟܼ ܟܲܫܝܼܪܵܐ ܕܒܼܵܥܹ̇ܐ ܚܲܝܵܘ̈ܗܝ<EOS>ܕܡܵܐ ܕܲܩܝܵܡܬܵܐ ܡܚܵܘܝܵܐ ܢܲܦ̮ܫܵܗ̇ ܚܕܼܘܿܓܼܵܐ ܬܸܗܘܸܐ<EOS>ܨܘܼܡ ܠܹܗ ܠܚܲܬܼܢܵܐ ܕܲܒܼܡܸܫܬܿܘܼܬܹܗ ܬܸܚܕܸܐ ܥܲܡܹܗ<EOS>ܕܲܠܨܲܝܵܡܹ̈ܐ ܐܵܬܹ̇ܐ ܢܢܲܨܲܚ ܒܲܟܼܠܝܼܠܲܝ̈ܗܘܿܢ<EOS>ܒܝܵܘܡܹܗ ܪܲܒܵܐ ܡܵܐ ܕܡܸܬܼܒܲܥܝܵܐ ܓܲܠܝܘܼܬܼ ܐܲܦܹ̈ܐ<EOS>ܐܲܝܟܲܢ ܬܸܚܕܸܐ ܐܸܠܵܐ ܐ̄ܒܼܝܼܠ ܐܲܢ̄ܬܿ ܥܲܡ ܨܲܝܵܡܹ̈ܐ<EOS>ܒܗܵܘ̇ ܥܲܕܼܥܹܕܼܵܐ ܕܡܲܦܨܲܚ ܐܲܦܹ̈ܐ ܕܟܼܠ ܕܲܟܼܡܝܼܪܝܼܢ<EOS>ܡܘܿܢ ܝܘܼܬܼܪܵܢܵܐ ܡܸܫܟܲܚ ܐܲܢ̄ܬܿ ܒܹܗ ܕܗܵܐ ܦܨܝܼܚ ܐܲܢ̄ܬܿ ܗ̣̄ܘ<EOS>ܡܵܐ ܕܡܸܬܼܝܲܗܒܿܝܼܢ ܟܠ ܖ̈ܘܼܟܵܟܹܐ ܠܟܼܠ ܨܲܝܵܡܹ̈ܐ<EOS>ܡܘܿܢ ܫܵܩܹ̇ܠ ܐܲܢ̄ܬܿ ܐܸܢ ܡ̣ܢ ܝܵܘܡܵܢ ܒܵܣܘܿܡܵܐ ܐܲܢ̄ܬܿ<EOS>ܡܵܐ ܕܲܢܝܵܚܬܵܐ ܐܵܬܼ̇ܝܵܐ ܒܛܲܟܼܣܵܗ̇ ܠܐܲܝܢܵܐ ܕܲܠܐܝܼ<EOS>ܐܸܠܵܐ ܠܵܐܹ̇ܝܬܿ ܠܐܐ ܐܢ̄ܬ <EOS> ܐܲܝܟܲܢ ܬܸܬܿܢܝܼܚ ܥܲܡ ܨܲܝܵܡܹ̈ܐ<EOS>ܐܸܢܗ̤ܘ ܕܚܲܫܹܗ ܕܝܼܚܝܼܕܼܵܝܵܐ ܠܵܐ ܡܲܚܸܫ ܠܵܟܼ<EOS>ܐܲܦܠܵܐ ܒܦܸܨܚܹܗ ܡܢܵܬܼܵܐ ܐܝܼܬܼ ܠܵܟܼ ܕܬܸܬܼܒܲܣܲܡ ܒܹܗ ܒܗ̇<EOS><EOS>ܝܵܘܡܵܐ ܪܲܒܵܐ ܕܐܵܬܹ̇ܐ ܕܢܲܫܸܐ ܠܟܼܠ ܨܲܝܵܡܹ̈ܐ<EOS>ܡܘܿܢ ܡܲܫܸܐ ܠܵܟܼ ܐܸܢܗ̤ܘ ܕܨܵܘܡܵܐ ܠܵܐ ܡܲܠܐܸܐ ܠܵܟܼ<EOS>ܡܵܐ ܕܲܣܒܲܪܬܼܵܐ ܝܵܗ̇ܒܵܐ ܐܲܓܼܪܵܐ ܕܲܢܛܘܼܖ̈ܵܬܼܵܐ<EOS>ܡܘܿܢ ܬܸܬܸܠ ܠܵܟܼ ܐܸܠܵܐ ܢܛܝܼܪ ܐܲܢ̄ܬܿ ܙܲܕܝܼܩܵܐܝܼܬܼ<EOS>ܗܲܒܼ ܠܹܗ ܠܨܵܘܡܵܐ ܥܲܡ̈ܠܹܐ ܘܖ̈ܲܗܛܹܐ ܕܙܲܕܝܼܩܘܼܬܼܵܐ<EOS>ܕܬܹܐܙܲܠ ܬܸܫܟܲܚ ܨܹܝܕܼ ܫܘܼܠܵܡܹܗ ܟܠܝܼܠܵܐ ܪܲܒܵܐ<EOS>ܟܠܝܼܠܹܗ ܕܨܵܘܡܵܐ ܢܘܼܚܵܡܹܗ ܗ̣̄ܘ ܕܝܼܚܝܼܕܼܵܝܵܐ<EOS>ܘܐܸܠܵܐ ܬܨܘܼܡ ܐܵܦ ܠܲܟܼܠܝܼܠܵܐ ܢܘܼܟܼܪܵܝܵܐ ܐܲܢ̄ܬܿ<EOS>ܨܵܘܡܵܐ ܘܫܲܗܪܵܐ ܘܲܨ̈ܠܵܘܵܬܼܵܐ ܥܲܡ ܙܸܕܼ̈ܩܵܬܼܵܐ<EOS>ܐܲܝܟܼ ܖ̈ܘܼܡܝܵܢܹܐ ܠܚܲܬܼܢܵܐ ܥܵܐ̇ܠܝܼܢ ܡܵܐ ܕܐܸܬܼܢܲܚܲܡ<EOS>ܐܵܙܹ̇ܠ ܨܵܘܡܵܐ ܘܐܵܬܼ̇ܝܵܐ ܩܝܵܡܬܹܗ ܕܝܼܚܝܼܕܼܵܝܵܐ<EOS>ܡܘܿܢ ܬܲܪܡܸܐ ܠܹܗ ܐܸܠܵܐ ܬܨܘܼܡ ܙܲܕܝܼܩܵܐܝܼܬܼ<EOS>ܥܲܕܼ ܐܝܼܬܼ ܨܵܘܡܵܐ ܟܢܘܿܫ ܠܵܟܼ ܡܸܢܹܗ ܟܠ ܖ̈ܘܼܡܝܵܢܝܼܢ<EOS>ܕܡܵܐ ܕܚܵܙܹ̇ܐ ܠܵܟܼ ܚܲܬܼܢܵܐ ܒܝܵܘܡܹܗ ܢܸܚܕܸܐ ܠܐܘܼܪܥܵܟܼ<EOS>ܐܲܝܟܼ ܕܸܒܿܘܿܪܬܵܐ ܠܲܩܸܛ ܐܵܕܼܫܹ̈ܐ ܡ̣ܢ ܙܸܕܼ̈ܩܵܬܼܵܟܼ<EOS>ܕܲܠܡܸܫܬܘܼܬܼܵܐ ܬܵܘܒܸܿܠ ܥܲܡܵܟܼ ܟܲܟܵܪܝܼܬܼܵܐ<EOS>ܙܲܕܝܼܩܘܼܬܼܵܐ ܛܲܥܡܵܐ ܗ̣̄ܝ ܚܲܠܝܵܐ ܒܥܹܐܕܼܵܐ ܪܲܒܵܐ<EOS>ܬܹܐܙܲܠ ܥܲܡܵܟܼ ܘܐܸܠܵܐ ܚܲܬܼܢܵܐ ܠܵܐ ܚܵܕܹܐ ܒܵܟܼ<EOS>ܡܵܐ ܕܨܲܝܵܡܹ̈ܐ ܥܵܐ̇ܠܝܼܢ ܩܘܼܕܼܡܵܘܗܝ ܒܐܸܣܟܹܡܲܝ̈ܗܘܿܢ<EOS>ܘܲܛܥܝܼܢ ܟܠܢܵܫ ܫܲܗܪܹܗ ܘܨܵܘܡܹܗ ܘܥܲܢܘܵܝܘܼܬܹܗ<EOS>ܡܵܐ ܕܙܸܕܼ̈ܩܵܬܼܵܐ ܒܥܹܐܕܹܗ ܢܵܨ̈ܚܵܢ ܐܲܝܟܼ ܢܲܗܝܼܖܹ̈ܐ<EOS>ܐܲܢ̄ܬܿ ܡܘܿܢ ܬܵܘܒܸܿܠ ܐܸܢ ܚܸܫܘܿܟܼ ܐܲܢ̄ܬܿ ܒܲܥܒܼܝܼ̈ܕܼܵܬܼܵܟܼ<EOS>ܡܵܐ ܕܲܟܼܪܝܼܟܼܝܼܢ ܥܝܼܖܹ̈ܐ ܠܩܲܒܼܪܹܗ ܒܚܸܘܵܖ̈ܲܝܗܘܿܢ<EOS>ܘܬܲܠܡܝܼ̈ܕܼܵܬܼܵܐ ܒܒܸܣܡܵܢܲܝ̈ܗܹܝܢ ܘܲܒܼܥܸܛܖ̈ܲܝܗܹܝܢ<EOS>ܒܨܲܦܪܵܐ ܪܲܒܵܐ ܕܢܵܗܖ̈ܵܢ ܐܲܦܹ̈ܐ ܕܟܼܠ ܨܲܝܵܡܹ̈ܐ<EOS>ܒܓܲܠܝܘܼܬܼ ܐܲܦܹ̈ܐ ܗ̤ܘܝܼ ܩܲܕܼܡܵܝܵܐ ܕܬܼܵܒܲܥ̇ ܐܲܓܼܪܹܗ<EOS>ܪܗܲܛ ܠܲܣܒܲܪܬܼܵܐ ܐܲܝܟܼ ܝܘܿܚܲܢܲܢ ܩܲܠܝܼܠܵܐܝܼܬܼ<EOS>ܘܲܚܙܝܼ ܩܝܵܡܬܵܐ ܟܲܕܼ ܠܵܐ ܒܣܝܼܪ ܐܲܢ̄ܬܿ ܡ̣ܢ ܟܹܐܢܘܼܬܼܵܐ<EOS>ܠܒܲܫ ܠܲܩܝܵܡܬܵܐ ܒܩܝܡܬܐ <EOS> ܢܲܚܬܵܐ ܕܲܙܩܝܼܪ ܡ̣ܢ ܙܸܕܼ̈ܩܵܬܼܵܐ<EOS>ܕܬܸܗܘܸܐ ܫܲܦܝܼܪ ܐܲܝܟܼ ܡܲܠܲܐܟܹ̈ܐ ܒܚܸܘܵܖ̈ܲܝܗܘܿܢ<EOS>ܠܐܝܼ ܘܛܲܝܸܒܼ ܠܵܟܼ ܡܵܐܢܹ̈ܐ ܫܒܼܝܼ̈ܚܹܐ ܠܥܹܐܕܼܵܐ ܪܲܒܵܐ<EOS>ܨܵܘܡܵܐ ܕܲܟܼܝܵܐ ܘܙܲܕܝܼܩܘܼܬܼܵܐ ܕܡܲܠܝܵܐ ܫܘܼܦܖܹ̈ܐ<EOS>ܡ̇ܢ ܝܵܗܹ̇ܒܼ ܠܵܟܼ ܬܸܚܕܸܐ ܒܥܹܐܕܼܵܐ ܪܘܼܚܵܢܵܐܝܼܬܼ<EOS>ܐܸܠܵܐ ܠܵܐܹ̇ܝܬܿ ܥܲܡܹܗ ܕܨܵܘܡܵܐ ܦܲܓܼܪܵܢܵܐܝܼܬܼ<EOS>ܩܘܼܡ ܐܸܬܼܟܲܫܲܪ ܒܲܨ̈ܠܵܘܵܬܼܵܐ ܘܲܒܼܙܸܕܼ̈ܩܵܬܼܵܐ<EOS>ܘܒܲܢܛܘܼܖ̈ܵܬܼܵܐ ܕܬܼܵܒܲܥ̇ ܨܵܘܡܵܐ ܡ̣ܢ ܨܲܝܵܡܹ̈ܐ<EOS>ܒܕܲܪܓܹܗ ܟܠܢܵܫ ܢܸܛܘܿܪ ܢܲܦ̮ܫܹܗ ܡ̣ܢ ܣܘܼܓܦܵܢܹ̈ܐ<EOS>ܕܨܵܘܡܵܐ ܕܓܼܵܘܵܐ ܗ̣̄ܘ ܟܠܢܵܫ ܢܸܠܐܸܐ ܒܫܲܦܝܼܖ̈ܵܬܼܵܐ<EOS>ܢܨܘܼܡ ܪܵܥܝܵܐ ܚܠܵܦ ܡܲܪܥܝܼܬܹܗ ܘܲܚܠܵܦ ܢܲܦ̮ܫܹܗ<EOS>ܘܒܲܨ̈ܠܵܘܵܬܼܵܐ ܢܸܛܥܲܢ ܝܘܼܩܪܵܐ ܕܥܵܢ̈ܵܐ ܟ̱ܠܵܗ̇<EOS>ܐܵܦ ܥܲܠܠܵܢܹ̈ܐ ܒܨܵܘܡܵܐ ܢܣܘܼܓܼܘܼܢ ܟܠ ܬܘܼܖ̈ܥܵܬܼܵܐ<EOS>ܘܒܲܒܼܛܝܼܠܘܼܬܼܵܐ ܢܸܛܪܘܼܢ ܥܵܢ̈ܵܐ ܡ̣ܢ ܓܲܝܵܣܹ̈ܐ<EOS>ܩܝܵܡܵܐ ܢܲܟܼܦܵܐ ܢܸܪܗܲܛ ܒܵܬܲܪ ܩܲܕܝܼܫܘܼܬܼܵܐ<EOS>ܒܸܠܥܵܕܹܝܗ̇ ܓܹܝܪ ܢܸܚܙܸܐ ܠܡܵܪܝܵܐ ܐ̄ܢܵܫ ܠܵܐ ܡܸܫܟܲܚ<EOS>ܢܨܘܼܡ ܣܵܒܼܵܐ ܕܲܩܦܲܣܼ ܘܲܙܥܲܪ ܟܲܝܠܵܐ ܕܲܫܢܵܘ̈ܗܝ<EOS>ܕܲܒܼܫܲܪܟܵܢܵܐ ܕܚܲܝܹ̈ܐ ܕܦܵܫ̣ ܠܹܗ ܠܡܵܪܝܵܐ ܢܸܫܦܲܪ<EOS>ܢܨܘܼܡ ܛܲܠܝܵܐ ܕܲܠܛܲܠܝܘܼܬܼܵܐ ܦܐܸܐ ܢܸܨܚܵܢܵܐ<EOS>ܘܲܠܡܲܦܘܼܠܬܵܐ ܣܲܓܿܝܼ ܦܫܝܼܩܵܐ ܬܸܚܙܸܐ ܢܲܦ̮ܫܵܗ̇<EOS>ܥܠܲܝ̈ܡܹܐ ܢܨܘܼܡܘܼܢ ܕܲܩܫܸܐ ܚܹܐܦܵܐ ܕܲܥܠܲܝܡܘܼܬܼܵܐ<EOS>ܘܐܸܢܗ̤ܘ ܕܨܵܘܡܵܐ ܠܵܐ ܡܲܪܟܸܢ ܠܵܗ̇ ܛܥܵܬ̤ ܝܘܼܬܼܪܵܢܵܗ̇<EOS>ܢܸܫܲܝ̈ ܓܲܒܼܖܹ̈ܐ ܒܨܵܘܡܵܐ ܨܲܒܸܬܼܝ̈ ܠܲܩܢܘܿܡܲܝ̈ܟܹܝܢ<EOS>ܘܲܒܼܕܲܟܼܝܘܼܬܼܵܐ ܫܦܲܖ̈ܝ ܠܐܲܠܵܗܵܐ ܘܲܠܓܲܒܼܖ̈ܲܝܟܹܝܢ<EOS>ܫܲܦܝܼܪ ܨܵܘܡܵܐ ܠܲܒܼܬܼܘܼ̈ܠܵܬܼܵܐ ܘܠܲܡܟܼܝܼܖ̈ܵܬܼܵܐ<EOS>ܕܗ̤ܘ ܝܲܗ̣̄ܒܼ ܠܐܸܣܬܹܝܪ ܫܘܼܦܪܵܐ ܕܬܸܙܟܸܐ ܒܫܲܦܝܼܖ̈ܵܬܼܵܐ<EOS>ܐܵܦ ܐܲܪܡܲܠܬܵܐ ܕܩܸܒܼܪܲܬ̤ ܓܲܒܼܪܵܗ̇ ܨܵܘܡܵܐ ܬܸܪܚܲܡ<EOS>ܕܗ̤ܘ ܡܩܲܪܸܒܼ ܠܵܗ̇ ܨܹܝܕܼ ܐܲܠܵܗܵܐ ܕܢܸܗܘܸܐ ܓܲܒܼܪܵܗ̇<EOS>ܢܨܘܼܡ ܝܲܬܼܡܵܐ ܕܐܵܘܒܸܿܕܼ ܐܲܒܼܘܼܗܝ ܟܲܕܼ ܡܸܬܼܟܲܫܲܦ<EOS>ܠܐܲܒܼܵܐ ܕܝܲܬܼܡܹ̈ܐ ܕܲܢܡܲܠܸܐ ܠܹܗ ܚܲܣܝܼܪܘܼܬܹܗ<EOS>ܢܨܘܼܡ ܐܲܟܵܪܵܐ ܡܸܛܠ ܚܲܩܠܹܗ ܘܡܸܛܠ ܢܲܦ̮ܫܹܗ<EOS>ܕܬܸܗܘܸܐ ܢܛܝܼܪܵܐ ܥܠܲܠܬܼܵܐ ܘܢܲܦ̮ܫܵܐ ܡ̣ܢ ܢܸܟܼܝܵܢܹ̈ܐ<EOS>ܡܥܲܕܲܪ ܨܵܘܡܵܐ ܘܲܠܬܲܓܵܪܵܐ ܕܪܵܕܹܐ ܒܐܘܼܪܚܵܐ<EOS>ܕܥܲܡ ܬܹܐܓܼܘܼܪܬܹܗ ܟܠ ܝܘܼܬܼܖ̈ܵܢܹܐ ܕܪܘܼܚܵܐ ܢܸܟܼܢܘܿܫ<EOS>ܡܵܘܬܲܪ ܨܵܘܡܵܐ ܘܲܠܥܲܬܝܼܖܹ̈ܐ ܕܲܒܼܙܸܕܼ̈ܩܵܬܼܵܐ<EOS>ܢܸܩܢܘܿܢ ܖ̈ܵܚܡܹܐ ܕܲܡܩܲܒܿܠܝܼܢ ܠܗܘܿܢ ܒܲܡܛܲܠܠܲܝ̈ܗܘܿܢ<EOS>ܝܵܐܹ̇ܐ ܨܵܘܡܵܐ ܘܲܠܡܸܣܟܹܿܢܵܐ ܕܟܲܦܢܵܐ ܟܲܪܣܹܗ<EOS>ܕܗ̤ܘ ܗܵܘ̇ ܟܲܦܢܹܗ ܡ̣ܢ ܨܸܒܼܝܵܢܹܗ ܢܨܘܼܡ ܠܐܲܠܵܗܹܗ<EOS>ܢܨܘܼܡܘܼܢ ܣܲܓܿܝܼ ܝܑܼܚܝܼ̈ܕܼܵܝܹܐ ܒܢܲܝ̈ ܡܲܠܟܿܘܼܬܼܵܐ<EOS>ܕܲܠܗܘܿܢ ܫܲܦܝܼܪ ܩܹܐܪܣܵܐ ܘܕܲܪܵܐ ܐܵܦ ܢܸܨܚܵܢܵܐ<EOS>ܢܨܘܼܡ ܚܲܛܵܝܵܐ ܕܚܵܘܒܿܬܹܗ ܪܲܒܵܐ ܗ̣̄ܝ ܐܵܦ ܡ̣ܢ ܚܲܝܠܹܗ<EOS>ܕܲܠܡܵܐ ܢܸܫܟܲܚ ܢܸܦܪܘܿܥ ܩܲܠܝܼܠ ܡ̣ܢ ܐܸܫܛܵܪܹܗ<EOS>ܢܨܘܼܡ ܙܲܕܝܼܩܵܐ ܕܢܵܘܣܸܦ ܫܘܼܦܪܵܐ ܠܙܲܕܝܼܩܘܼܬܹܗ<EOS>ܕܲܟܼܡܵܐ ܕܢܸܣܲܩ ܐܝܼܬܼ ܗ̣̄ܘ ܕܲܪܓܼܵܐ ܠܪܵܘܡܵܐ ܕܲܠܥܸܠ<EOS>ܢܨܘܼܡ ܬܲܝܵܒܼܵܐ ܕܙܲܒܼܢܵܐ ܗ̄ܘ̣ ܕܥܵܨܹ̇ܒܼ ܠܲܡ̈ܡܲܚܲܝܵܐ<EOS>ܘܐܸܢܗ̤ܘ ܕܝܵܨܹ̇ܦ ܟܠܗܘܿܢ ܫܘܼܚܢܵܘ̈ܗܝ ܡܸܬܼܚܲܠܡܝܼܢ ܒܹܗ<EOS>ܒܗܵܢܵܐ ܨܲܘܡܵܐ ܢܨܘܼܡܘܼܢ ܒܬܼܘܼ̈ܠܹܐ ܐܵܦ ܩܲܕܝܼ̈ܫܹܐ<EOS>ܕܒܹܗ ܨܵܐܹ̇ܡ ܗ̄ܘ̣ܵܐ ܒܪܵܗ̇ ܕܲܒܼܬܼܘܼܠܬܵܐ ܡܸܛܠܵܬܲܢ<EOS>ܡܙܵܘ̈ܓܹܐ ܢܨܘܼܡܘܼܢ ܘܲܒܼܙܸܕܼ̈ܩܵܬܼܵܐ ܚܕܼܵܕܹ̈ܐ ܢܸܩܢܘܿܢ<EOS>ܘܟܲܕܼ ܛܵܒܼ ܕܲܟܼܝܵܐ ܗ̣̄ܝ ܢܝܲܩܪܘܼܢ ܥܲܪܣܵܐ ܕܫܵܘܬܵܦܘܼܬܼܵܐ<EOS>ܐܵܦ ܓܲܝܵܪܵܐ ܐܸܢܗ̤ܘ ܕܨܵܐܹ̇ܡ ܠܵܐ ܡܸܣܬܲܓܲܦ<EOS>ܕܲܡܩܲܚܲܦ ܠܹܗ ܠܚܲܫܵܐ ܒܨܵܘܡܵܐ ܘܡܲܓܼܗܸܐ ܡܸܢܹܗ<EOS>ܠܵܐ ܚܵܣ̇ܪܵܐ ܗ̄ܘ̣ܵܬܼ ܐܸܠܘܼ ܨܵܡܲܬ̤ ܐܵܦ ܙܵܢܝܼܬܼܵܐ<EOS>ܕܲܡܨܸܐ ܗ̣̄ܘ ܨܵܘܡܵܐ ܢܫܲܗܸܐ ܠܚܘܼܨܦܵܐ ܕܙܲܠܝܼ̈ܠܵܬܼܵܐ<EOS>ܟܠܗܘܿܢ ܬܸܓܼܡܹ̈ܐ ܒܐܸܣܟܹܡܲܝ̈ܗܘܿܢ ܘܲܒܼܕܲܖ̈ܓܲܝܗܘܿܢ<EOS>ܒܛܲܟܼܣܹܗ ܟܠ ܐ̄ܢܵܫ ܢܝܲܩܲܪ ܨܵܘܡܵܐ ܡܠܸܐ ܝܘܼܬܼܖ̈ܵܢܹܐ<EOS>ܣܲܓܝܼ ܪܚܝܼܡܵܐ ܙܲܕܝܼܩܘܼܬܼܵܐ ܕܡ̣ܢ ܣܲܓܝܼ̈ܐܹܐ<EOS>ܘܐܝܼܬܼ ܒܵܗ̇ ܚܲܝܠܵܐ ܕܬܸܣܲܒܼ ܟܠܝܘܿܡ ܟܠ ܫܸܐ̈ܠܵܬܼܵܗ̇<EOS>ܛܘܼ̈ܦܲܝ ܡܸܛܪܵܐ ܚܕܼܵܐ ܚܕܼܵܐ ܡܸܢܗܹܝܢ ܛܘܼ̈ܦܹܐ ܐܸܢܹܝܢ<EOS>ܘܡܵܐ ܕܐܸܬܼܟܲܢܲܫ ܗܲܘ̇ܝܵܐ ܪܓܸܠܬܵܐ ܕܠܵܐ ܡܸܬܼܥܲܒܼܪܵܐ<EOS>ܡ̣ܢ ܢܘܼܛ̈ܦܵܬܼܵܐ ܣܲܓܝܼ̈ܐܵܬܼܵܐ ܓܪܘܼܦܝܵܐ ܪܲܒܵܐ<EOS>ܘܒܲܨ̈ܠܵܘܵܬܼܵܐ ܕܥܲܡܵܐ ܟ̱ܠܹܗ ܨܵܘܡܵܐ ܦܲܐܝܵܐ<EOS>ܟܲܠܲܬܼ ܢܘܼܗܪܵܐ ܡܠܟܐ <EOS> ܒܟܼܠܗܘܿܢ ܝܲܠܕܹܝ̈ܗ ܫܵܐ̇ܠܵܐ ܖ̈ܲܚܡܹܐ<EOS>ܕܡ̣ܢ ܟܠ ܦܘܼܡ̈ܝܼܢ ܬܸܣܓܸܐ ܨܠܘܿܬܼܵܐ ܘܗܵܐ ܐܸܫܬܲܡܥܲܬ̤<EOS>ܐܲܝܟܼ ܕܲܠܡܹܐܡܲܪ ܛܘܼ̈ܦܝܼܢ ܡ̣ܢ ܥܲܪܦܸܠܵܐ<EOS>ܘܗܵܘ̇ܝܵܐ ܪܓܸܠܬܵܐ ܕܠܵܐ ܡܸܬܼܥܲܒܼܪܵܐ ܡ̣ܢ ܪܲܒܿܘܼܬܼܵܗ̇<EOS>ܒܣܲܓܿܝܼܐܘܼܬܼܵܐ ܕܦܘܼܡܹ̈ܐ ܡܠܝܼ̈ܠܹܐ ܚܕܼܵܐ ܬܸܫܒܿܘܿܚܬܵܐ<EOS>ܘܫܵܐ̇ܠܵܐ ܘܢܵܣ̇ܒܵܐ ܘܠܵܐ ܡܸܬܼܟܲܠܝܵܐ ܡ̣ܢ ܕܲܝܵܢܵܐ<EOS>ܒܟܼܠ ܨܲܝܵܡ̈ܝܼܢ ܘܲܒܼܟܼܠ ܡܘܼܫ̈ܚܵܢ ܥܵܒܼ̇ܕܵܐ ܨܵܘܡܵܐ<EOS>ܘܲܒܼܟܼܠ ܦܘܼܡ̈ܝܼܢ ܩܵܪܝܵܐ ܠܡܵܪܵܗ̇ ܥܲܬܿܝܼܪܵܐܝܼܬܼ<EOS>ܠܨܵܘܡܵܐ ܕܟܼܠ ܐ̄ܢܵܫ ܡܟܲܢܫܵܐ ܘܥܵܒܼ̇ܕܵܐ ܨܵܘܡܵܐ ܪܲܒܵܐ<EOS>ܕܕܼܵܡܹ̇ܐ ܠܢܲܗܪܵܐ ܗܵܘ̇ ܕܐܸܬܼܟܲܢܲܫ ܡ̣ܢ ܢܘܼܛ̈ܦܵܬܼܵܐ<EOS>ܬܵܘ ܨܲܝܵܡܹ̈ܐ ܟܲܢܸܫܘ ܘܲܚܠܘܿܛܘ ܦܘܼܖ̈ܫܵܢܲܝܟܿܘܿܢ<EOS>ܕܨܵܘܡܵܐ ܪܲܒܵܐ ܢܸܗܘܸܐ ܒܟܸܢܫܵܗ̇ ܕܒܲܪ̄ܬܼ ܢܲܗܝܼܖܹ̈ܐ<EOS>ܫܘܼܦܪܵܗ̇ ܕܟܲܠܬܼܵܐ ܨܵܘܡܵܐ ܗ̣̄ܘ ܙܲܗܝܵܐ ܕܡ̣ܢ ܣܲܓܿܝܼ̈ܐܹܐ<EOS>ܘܨܸܒܼܬܵܗ̇ ܘܫܲܗܪܵܗ̇ ܘܲܨ̈ܠܵܘܵܬܼܵܗ̇ ܐܲܝܟܼ ܚܸܫ̈ܠܵܬܼܵܐ<EOS>ܢܲܦ̮ܫܵܗ̇ ܢܵܛ̇ܪܵܐ ܡ̣ܢ ܡܹܐܟܼܘܼܠܬܵܐ ܒܬܼܘܼܠܲܬܼ ܢܘܼܗܪܵܐ<EOS>ܕܲܒܼܫܘܼܠܵܡܹܗ ܕܨܵܘܡܵܐ ܠܚܲܬܼܢܵܐ ܪܓܼܝܼܓܼܵܐ ܕܬܹܐܟܼܘܼܠ<EOS>ܛܥܘܼܡܹ̈ܐ ܟܠܗܘܿܢ ܫܝܼܛܝܼܢ ܘܲܒܼܣܹܝܢ ܘܲܒܼܣܝܼܪܝܼܢ ܠܵܗ̇<EOS>ܘܐܸܠܵܐ ܐ̄ܟܲܠܬܹܗ ܠܵܐ ܐܸܬܼܪܵܘܚܲܬ̤ ܒܲܪ̄ܬܼ ܐܝܼܡܵܡܵܐ<EOS>ܥܲܠ ܗܵܝ̇ ܨܵܝ̇ܡܵܐ ܘܚܵܣ̇ܠܵܐ ܢܲܦ̮ܫܵܗ̇ ܒܲܪ̄ܬܼ ܦܘܼܢܵܩܹ̈ܐ<EOS>ܕܡܵܐ ܕܐܵܟܼ̇ܠܵܐ ܠܹܗ ܬܸܗܘܸܐ ܢܛܝܼܪܵܐ ܡ̣ܢ ܠܲܥܒܘܼܬܼܵܐ<EOS>ܒܨܵܘܡܵܐ ܟܲܠܬܼܵܐ ܠܚܲܬܼܢܵܐ ܪܓܼܝܼܓܼܵܐ ܠܲܡܢܲܬܵܫܘܼ<EOS>ܘܗܵܐ ܡܙܲܡܢܝܼܢ ܠܵܗ̇ ܥܲܡܡܹ̈ܐ ܘܥܵܠܡܹ̈ܐ ܕܬܼܵܘܟܸܠ ܐܸܢܘܿܢ<EOS>ܨܵܝ̇ܡܵܐ ܒܚܘܼܒܹܗ ܘܥܲܠ ܕܲܪܓܼܝܼܓܼܵܐ ܕܡܸܢܹܗ ܬܹܐܟܼܘܿܠ<EOS>ܛܥܵܬܹܗ ܠܠܲܚܡܵܐ ܒܪܸܓܿܬܹܗ ܕܚܲܬܼܢܵܐ ܕܝܲܐܝܼܒܼܵܐ ܠܹܗ<EOS>ܐܲܝܟܵܐ ܚܙܸܐ ܠܟܼܘܿܢ ܟܲܠܬܼܵܐ ܕܐܲܟܼ̇ܠܵܐ ܠܚܲܬܼܢܵܐ ܡܸܡܬܼܘܿܡ<EOS>ܐܵܘ ܠܲܒܼܬܼܘܼܠܬܵܐ ܕܣܝܼܡ ܠܵܗ̇ ܡܟܼܝܼܪܵܗ̇ ܥܲܠ ܦܵܬܼܘܿܪܵܐ<EOS>ܪܸܓܲܬ̤ ܪܸܚܡܲܬ̤ ܨܵܡܲܬ̤ ܟܸܦܢܲܬ̤ ܩܸܪܒܲܬ̤ ܐܸܟܼܠܲܬ̤<EOS>ܒܸܣܡܲܬ̤ ܫܸܡܢܲܬ̤ ܥܸܠܲܬ̤ ܝܸܪܬܲܬ̤ ܓܲܙܹܗ ܕܐܲܒܼܵܐ<EOS>ܒܨܵܘܡܵܐ ܚܙܵܬܹܗ ܟܲܕܼ ܡܸܬܼܟܲܬܲܫ ܥܲܡ ܐܲܪܟܿܘܿܢܵܐ<EOS>ܨܵܡܲܬ̤ ܥܲܡܹܗ ܘܕܲܗܘ̤ܵܐ ܕܸܒܼܚܵܐ ܩܨܵܬܹܗ ܠܲܒܼ̈ܢܹܝܗ̇<EOS>ܪܲܓܼܬܹܗ ܒܕܲܒܼܪܵܐ ܥܲܠ ܕܲܚܠܵܦܹܝܗ̇ ܡܸܬܼܟܲܬܲܫ ܗ̄ܘ̣ܵܐ<EOS>ܘܗܵܐ ܡܸܬܼܟܲܫܦܵܐ ܡܬܟܦܢܐ <EOS> ܕܬܹܐܟܼܘܿܠ ܬܸܣܒܲܥ ܡ̣ܢ ܫܲܦܝܼܪܵܐ<EOS>ܒܲܣܝܼܡ ܨܵܘܡܵܐ ܠܥܹܕܬܵܐ ܡܟܼܝܼܪܬܹܗ ܕܝܼܚܝܼܕܼܵܝܵܐ<EOS>ܘܲܒܼܫܘܼܠܵܡܹܗ ܚܵܙ̇ܝܵܐ ܠܚܲܬܼܢܵܐ ܒܫܘܼܚܵܐ ܪܲܒܵܐ<EOS>ܗܵܐ ܨܲܝܵܡܹ̈ܐ ܠܥܹܐܕܼܵܟܼ ܚܵܝ̇ܪܝܼܢ ܒܲܪ ܐܲܠܵܗܵܐ<EOS>ܕܬܲܝܬܸܐ ܫܲܝܢܵܟܼ ܡ̣ܢ ܒܹܝܬܼ ܓܲܙܵܟܼ ܠܐܲܪܒܲܥܦܸܢ̈ܝܵܢ<EOS>ܩܲܒܸܿܠ ܨܵܘܡܲܢ ܘܲܥܒܸܕܼ ܫܲܝܢܵܟܼ ܥܲܠ ܐܲܖ̈ܥܵܬܲܢ<EOS>ܫܘܼܒܼܚܵܐ ܠܖ̈ܲܚܡܹܐ ܕܫܲܠܚܘܼܟܼ ܠܐܲܪܥܵܐ ܕܬܸܫܬܲܝܲܢ ܒܵܟܼ<EOS>ܫܠܸܡ̣ ܡܹܐܡܪܵܐ ܕܲܬܼܪܹܝܢ ܕܥܲܠ ܨܵܘܡܵܐ<EOS>