ܕܚܲܕܼܒܿܫܲܒܵܐ ܕܲܬܼܠܵܬܼܵܐ ܕܨܵܘܡܵܐ<EOS>ܡܐܡܪܐ ܢܝܕܥܣܝܪܝܐ<EOS>ܕܚܲܕܼܒܿܫܲܒܵܐ ܕܲܬܼܠܵܬܼܵܐ ܕܨܵܘܡܵܐ<EOS>ܥܘܼܢܵܝܵܐ<EOS>ܚܲܝܹ̈ܐ ܚܲܕܼܬܹ̈ܐ ܡ̣ܠܲܟ ܠܲܢ ܒܵܪܘܿܝܵܐ<EOS> ܘܝܲܗ̄ܒܼ݂ ܪܲܗܒܼܘܿܢܵܐ ܒܚܲܝܵܘ̈ܗܝ<EOS>ܕܐܹܠܝܼܵܐ ܐܲܚܲܝ̈<EOS>ܐܘܼܪܚܵܐ ܕܪܲܫ ܠܝܼ ܒܲܪ ܬܵܘܬܵܒܹ̈ܐ ܕܐܸܪܕܹܿܐ ܒܡܸܠܹ̈ܐ<EOS>ܘܲܒܼܥܹ̇̄ܿܝܬܼ ܕܐܸܚܙܘܿܩ ܠܘܵܬܼ ܣܘܼܥܪ̈ܵܢܹܐ ܕܟܼܵܪܘܿܙܘܼܬܹܗ<EOS>ܛܢܵܢܵܐ ܢܲܛܪܲܢܝ ܠܘܵܬܼ ܝܘܼܠܦܵܢܵܐ ܕܡܸܠܲܝ̈ ܪܘܼܚܵܐ<EOS>ܕܐܸܣܲܪ݂ ܘܲܫܪ݂ܵܐ ܐܲܝܟ ܨܸܒܼܝܵܢܹܗ ܘܠܵܐ ܐܸܬܿܕܲܓܵܠ<EOS>ܟܠ̣ܵܐ ܒܲܥܢܵܢܹ̈ܐ ܘܝܲܒܸܿܫ ܐܸܢܹܝܢ ܐܲܝܟ ܥܲܩܪ̈ܵܬܼܵܐ<EOS>ܘܲܗܦ݂ܲܟ ܨܲܠܝܼ ܘܪܲܓܿܝܼ ܐܸܢܹܝܢ ܒܪܸܡܙܵܐ ܟܲܣܝܵܐ<EOS>ܢܚܸ݂ܬܼ ܐܲܝܟ ܐܲܪܝܵܐ ܠܡܲܪܒܿܘܿܥܝܼܬܹܗ ܕܡ̇ܘܬܵܠܐ ܝܲܥܢܵܐ<EOS>ܘܐܲܥܕܲܝ ܡܸܢܹܗ ܓܙܵܪܵܐ ܕܐ̄ܢܵܫܵܐ ܒܥܘܼܕܼܪܵܢ ܡ̇ܪܹܗ<EOS>ܥ̣ܒܲܕܼ ܬܲܟܼܬܿܘܼܫܵܐ ܥܲܡ ܐܲܠܵܗܹ̈ܐ ܘܦܲܠܵܚܲܝ̈ܗܘܿܢ<EOS>ܘܚܵܒܲܬ̤ ܛܘܼܥܝܲܝ ܘܲܢܨ݂ܲܚ ܒܐܝܼܕܹܗ ܚܹܝܠ ܟܲܣܝܘܼܬܼܵܐ<EOS>ܙܟܼܵܐ ܒܐܵܓܼܘܿܢܵܐ ܒܚܹܝܠ ܥܘܼܕܪܵܢܵܐ ܐܲܠܵܗܵܝܵܐ<EOS>ܘܐܲܒܼܗܸܬܼ ܐܸܢܘܿܢ ܠܲܕܠܵܐ ܐܵܠܵܗ ܒܫܸܡ ܐܲܠܵܗܵܐ<EOS>ܘܲܕܼܠܵܐ ܢܸܛܥܹܐ ܒܲܪ ܡ̇ܝܘܿܬܹ̈ܐ ܟܝܵܢܹܗ ܫܝܼܛܵܐ<EOS>ܐܲܗܡܝܼ ܡܸܢܹܗ ܘܙܵܥ ܡ̣ܢ ܩܵܠܵܐ ܕܐܸܠܥܵܐ ܪܦܝܼܬܼܵܐ<EOS>ܬܲܪܬܹܿܝܢ ܝܼܠܸܦ݂ ܒܲܪ ܬܵܘܬܵܒܹ̈ܐ ܒܗܵܕܹܐ ܥܸܠܬܼܵܐ<EOS>ܫܝܼܛܘܼܬܼ ܡܸܕܪܹܗ ܘܚܘܼܒܵܐ ܕܡ̇ܪܹܗ ܕܠܘܵܬܼ ܐ̄ܢܵܫܵܐ<EOS>ܚܵܘܝܼ ܛܢܵܢܹܗ ܕܲܠܘܵܬܼ ܟܲܣܝܵܐ ܒܝܲܕܼ ܡܹܐܙܲܠܬܹܿܗ<EOS>ܘܲܫܡ݂ܲܥ ܩܵܠܵܐ ܡܠܸܐ ܚܵܘܣܵܢܵܐ ܒܫܘܼܠܵܡ ܐܘܼܪܚܹܗ<EOS>ܚ̣ܙܲܩ ܛܲܢܵܢܵܐ ܒܚܲܡܝܼܡܘܼܬܹܗ ܐܲܝܟ ܓܲܠܘܵܝܵܐ<EOS>ܘܲܫܐܸܠ ܡ̇ܘܬܵܐ ܘܲܫܟܸ݂ܒܼ ܘܲܛܒܲܥ ܒܟܼܪܝܘܼܬܼ ܠܸܒܹܿܗ<EOS>ܩܪ̣ܵܝܗܝ ܓܸܠܝܵܢܵܐ ܕܩܘܼܡ ܐܸܵܬܿܬܲܪܣܵܐ ܒܲܪ ܬܵܘܬܵܒܹ̈ܐ<EOS>ܕܩܲܫܝܵܐ ܗ̄ܝ̣ ܡܸܢܵܟ ܐܘܼܪܚܵܐ ܕܐܲܪܡܝܼܬܿ ܕܠܵܐ ܬܘܼܪܣܵܝܵܐ<EOS>ܗܵܐ ܛܲܝܸܒ̣ ܠܵܟ ܪܸܡܙܵܐ ܟܲܣܝܵܐ ܐܘܼܟܼܠܵܐ ܓܲܠܝܵܐ<EOS>ܘܣܲܒܼ ܘܐܸܣܬܲܝܒܲܪ ܘܕܲܥ ܠܲܟܼܝܵܢܵܟ ܘܚܘܼܣ ܥܲܠ ܓܸܢܣܵܟ<EOS>ܘܩ̣ܵܡ ܛܲܢܵܢܵܐ ܘܲܚ̣ܙܵܐ ܕܡܲܬܼܩܲܢ ܦܵܬܼܘܼܪ ܪܸܡܙܵܐ<EOS>ܘܐܼܟܲܠ̣ ܘܐܸܫܬܿܝܼ ܘܲܗܦ݂ܲܟ ܘܲܛܒܲܥ ܟܲܕܼ ܟܲܪܝܵܐ ܠܹܗ<EOS>ܬܲܪܬܹܿܝܢ ܙܲܒܼܢܝܼ̈ܢ ܩ݂ܪܵܝܗܝ ܪܘܼܚܵܢܵܐ ܠܦܲܓܪܵܢܵܝܵܐ<EOS>ܕܩܘܼܡ ܡ̇ܝܘܿܬܵܐ ܘܬܲܪܣܵܐ ܢܲܦܫܵܟ ܒܐܘܼܟܼܠܵܐ ܕܪܸܡܙܵܐ<EOS>ܗܵܘ̇ ܦܘܼܩܕܵܢܵܐ ܕܙܵܢܹܗ ܒܚܝܠܵܐ ܒܝܲܕܼ ܫܲܬܿܝܼܩܹ̈ܐ<EOS>ܗܘ̤ ܐܵܦ ܗܵܫܵܐ ܝܲܗ̣̄ܒ ܠܹܗ ܐܘܼܟܼܠܵܐ ܒܝܲܕܼ ܡܲܠܵܠܹ̈ܐ<EOS>ܡܠܝܼܠܹ̈ܐ ܘܚܲܪ̈ܫܹܐ ܕܲܝܠܸܘ ܩܘܼܕܼܡ̇ܘܗܝ ܒܲܚܫܵܡܝܼܬܹܗ<EOS>ܘܲܕܠܵܐ ܥܲܡܠܵܐ ܚ̣ܝܵܐ ܛܲܡܵܡܵܐ ܕܲܚܠܵܦ ܩܘܼܫܬܵܐ<EOS>ܐܸܟܲܠ̣ ܘܐܸܫܬܿܝܼ ܐܘܼܟܼܠܵܐ ܕܐ̄ܢܵܫܵܐ ܘܫܸܩܝܵܐ ܕܐܲܪܥܵܐ<EOS>ܘܲܥܢ̣ܵܐ ܚܲܝܠܵܐ ܕܲܫܡܲܝܵܢܹ̈ܐ ܒܐܲܪ݁ܥܵܢܵܝܵܬܼܵܐ<EOS>ܠܡܵܢ ܟܲܝ ܝܲܗ̣̄ܒܼ ܠܹܗ ܚܲܝܠܵܐ ܟܲܣܝܵܐ ܒܐܘܼܟܼܠܵܐ ܓܲܠܝܵܐ<EOS>ܘܥܲܠ ܡ̇ܢ ܐܲܩܸܨ ܚܹܝܠ ܥܘܼܕܼܪܵܢܹܗ ܥܲܠ ܡܹܐܟܼܘܼܠܬܵܐ<EOS>ܒܐܘܼܟܼܠܵܐ ܕܝܲܗ̣̄ܒܼ ܠܹܗ ܚܵܘܝܼ ܕܐ̄ܢܵܫܵܐ ܗ̄ܘ̣ ܣܢܝܼܩ ܥܲܠ ܐܘܼܟܼܠܵܐ<EOS>ܘܲܒܼܥܘܼܕܼܪܵܢܹܗ ܓܠ̣ܵܐ ܥܲܠ ܚܲܝܠܹܗ ܕܢܵܛܲܪ ܐ̄ܢܵܫܵܐ ܗ̄ܘ̣<EOS>ܒܝܲܕܼ ܡܹܐܟܼܘܼܠܬܵܐ ܐܲܠܸܦ ܐ̄ܢܵܫܵܐ ܕܒܼܐܘܼܟܼܠܵܐ ܚܵܐܹ̇ܝܢ<EOS>ܘܲܒܼܝܲܕܼ ܪܸܡܙܹܗ ܓܠ݂ܵܐ ܕܐܸܢ ܨܵܒܹ̇ܐ ܡܲܚܸܐ ܩܲܠܝܼܠ<EOS>ܠܵܘ ܕܲܥܣܸܩ ܠܹܗ ܕܲܕܠܵܐ ܬܘܼܟܼܠܵܐ ܢܵܛ̣ܲܪ ܚܲܝܲܝ̈ܢ<EOS>ܐܸܠܵܐ ܕܢܵܘܕܲܥ ܕܚܲܝܹ̈ܐ ܕܙܲܒܼܢܵܐ ܒܐܘܼܟܼܠܵܐ ܟܕܝܼܢܝܼܢ<EOS>ܠܵܐ ܛܵܥܹ̇ܐ ܗ̄ܘ̣ܵܐ ܠܝܵܕܲܥ ܟܠܵܐ ܚܘܼܬܼܪܵܐ ܕܣܲܟܼܠܹ̈ܐ<EOS>ܕܲܥܬܼܝܼܕܼܝܢ ܗ̄ܘ̣ܵܘ ܕܢܲܛܥܘܿܢ ܠܐ̄ܢܵܫܵܐ ܒܐܸܣܟܹܿܡܲܝ̈ܗܘܿܢ<EOS>ܓܲܠܝܵܐ ܗ̄ܘ̣ܵܬܼ ܠܹܗ ܡܲܪܵܚܘܼܬܼܵܐ ܕܪܸ̈ܥܝܵܢܲܝܗܘܿܢ<EOS>ܕܟܲܕܼ ܡ̇ܝܘܿܬܼܝܼܢ ܚܵܛ̇ܦܝܼܢ ܕܲܪܓܼܵܐ ܕܠܵܐ ܡ̇ܝܘܿܬܹ̈ܐ<EOS>ܩܲܕܹܿܡ ܦܲܣܩ̣ܵܗ̇ ܠܪܸܚܡܲܬܼ ܫܘܼܒܼܚܵܐ ܒܝܲܕܼ ܐܹܠܝܼܵܐ<EOS>ܕܕܲܠܡܵܐ ܬܸܣܥܸܐ ܡ̇ܝܘܿܬܼܘܼܬܼܵܐ ܠܪܵܘܡ̇ܐ ܕܚܲܝܹ̈ܐ<EOS>ܒܐܘܼܟܼܠܵܐ ܕܝܵܡ̇ܐ ܝܲܗ̣̄ܒܼ ܒܹܗ ܚܲܝܠܵܐ ܕܢܚܸܐ ܝܵܘ̈ܡܹܐ<EOS>ܘܲܒܼܫܵܪܘܼܬܼܵܐ ܕܚܲܕܼ ܥܸܕܵܢܵܐ ܪܕܼܵܐ ܡܲܣܝܘܿܢܹ̈ܐ<EOS>ܩ̣ܵܡ ܠܹܗ ܗܲܠܸܟ ܒܝܲܕܼ ܡܹܐܟܼܘܼܠܬܵܐ ܒܲܪ ܬܵܘܬܵܒܹ̈ܐ<EOS>ܐܲܪܒܿܥܝܼܢ ܝܵܘ̈ܡܝܼܢ ܠܹܠܲܝ ܐܝܼܡܵܡ ܥܕܲܡ̇ܐ ܠܚܘܿܪܝܼܒܼ<EOS>ܒܚܹܝܠ ܡܹܐܟܼܘܼܠܬܵܐ ܐܸܡ݂ܲܪ ܕܲܪܕܼܵܐ ܠܵܘ ܐ̄ܢܵܫܵܐܝܼܬܼ<EOS>ܟܲܕܼ ܡܲܠܸܦ ܠܲܢ ܕܚܹܝܠ ܥܘܼܕܪܵܢܹܗ ܫܪܹܐ ܒܲܥܒܼܵܕܵܘ̈ܗܝ<EOS>ܐܲܪܒܿܥܝܼܢ ܝܵܘܡܝܼ̈ܢ ܪܕܼܵܐ ܛܲܢܵܢܵܐ ܟܲܕܼ ܡܸܬܼܥܲܙܲܙ<EOS>ܘܟܼܵܝ̇ܬܹܒܼ ܟܠܝܘܿܡ ܩܪܵܒܼܵܐ ܩܲܫܝܵܐ ܥܲܠ ܡܲܪ̈ܵܚܹܐ<EOS>ܡܲܢܲܥ ܘܲܡ̣ܛܵܐ ܠܒܹܝܬܼ ܐܵܘܢܵܐ ܕܫܘܼܠܵܡ ܐܘܼܪܚܹܗ<EOS>ܘܫܲܡ݂ܲܥ ܩܵܠܵܐ ܕܲܡܫܲܐܸܠ ܠܹܗ ܐܲܝܟ ܠܵܐ ܝܵ̇ܕܲܥ<EOS>ܡ̇ܢ ܥܵܒܹ̇ܕܼ ܐܲܢ̄ܬܿ ܬܢܵܢ ܐܹܠܝܼܵܐ ܡܲܠܸܠ ܥܲܡܹܗ<EOS>ܡܲܢ̣ܘܼ ܛܲܪܕܼܵܟ ܡ̣ܢ ܓܵܘ ܫܲܝܢܵܐ ܠܚܘܼܪܒܵܐ ܕܚܝܼܠܵܐ<EOS>ܐܘܿ ܪܲܒܿܘܼܬܼܵܐ ܕܥܘܼܡܩܵܐ ܟܲܣܝܵܐ ܕܐܲܠܵܗ ܟܠܵܐ<EOS>ܕܲܡܫܲܐܸܠ ܠܹܗ ܠܒܲܪ ܬܵܘܬܵܒܹ̈ܐ ܕܡ̇ܢ ܥܵܒܹ̇ܕܼ ܐܲܢ̄ܬܿ<EOS>ܢܲܛܪܹܗ ܒܪܸܡܙܵܐ ܕܢܸܚܙܘܿܩ ܨܹܐܕܵܪܘܗܝ ܠܘܵܬܼ ܢܝܼܚܘܼܬܼܵܐ<EOS>ܘܲܒܼܥ̣ܵܐ ܕܢܹܐܠܲܦ ܥ̣ܠܲܬܼ ܐܘܼܪܚܹܗ ܐܲܝܟ ܠܵܐ ܝܵ̇ܕܲܥ<EOS>ܠܹܗ ܗ̄ܘ̣ ܫܲܐܸܠ ܕܡ̇ܢ ܥܵܒܹ̇ܕܼ ܐܲܢ̄ܬܿ ܐܲܝܟ ܠܵܐ ܝܵ̇ܕܲܥ<EOS>ܕܢܸܕܪܘܿܫ ܐܘܼܪܚܵܐ ܕܢܸܪܕܹܿܐ ܢܒܼܝܼܵܐ ܠܘܵܬܼ ܦܸܬܼܓܼܵܡܵܘ̈ܗܝ<EOS>ܦܲܢܝܼ ܟܹܐܢܵܐ ܠܲܟܼܣܸܐ ܡ̣ܢ ܟܠ ܕܡܸܛܲܢ ܛܸܢܹ̇ܬܼ<EOS>ܕܲܛܥ̣ܵܐ ܥܲܡܵܟ ܩܝܵܡܵܐ ܪܲܒܵܐ ܕܟܲܣܝܘܼܬܼ ܚܘܼܒܵܟ<EOS>ܒܲܛܠܸܘ ܕܸܒܼܚܹ̈ܐ ܕܚܲܝܵܒܼܝܼܢ ܗ̄ܘ̣ܵܘ ܠܡܸܦܪܲܥ ܠܲܫܡܵܟ<EOS>ܘܩܲܪܸܒܼܘ ܐܸܢܘܿܢ ܠܲܫܡܵܐ ܕܫܹܐܕܹ̈ܐ ܕܢܘܼܟܼܪܵܝܝܼܢ ܠܵܟ<EOS>ܢܒܼܝܲܝ̈ܟ ܩܲܛܸܠܘ ܘܐܸܫܲܕܼܘ ܕܸܡܗܘܿܢ ܕܠܵܐ ܚܵܘܣܵܢܵܐ<EOS>ܘܐܸܢܵܐ ܗ̄ܘ̣ ܦܵܫܹ̇ܬܼ ܘܗܵܐ ܒܵܥܹ̇ܝܢ ܢܲܦܫܝ ܐܲܝܟ ܕܲܟܼ̈ܢܵܘܵܬܼܝ<EOS>ܩܪ̣ܵܝܗܝ ܓܸܠܝܵܢܵܐ ܟܲܕܼ ܡܲܫܡܲܥ ܠܹܗ ܨܸܒܼܝܵܢ ܟܲܣܝܵܐ<EOS>ܕܦܘܿܩ ܩܘܼܡ ܘܲܫܡܲܥ ܘܲܚܙܝܼ ܘܝܼܠܲܦ ܘܢܘܼܚ ܡ̣ܢ ܚܸܡܬܼܵܟ<EOS>ܗܵܐ ܥܵܒܹ̇ܕܼ ܐ̄ܢܵܐ ܪܘܼܚܵܐ ܘܙܵܘܥܵܐ ܘܫܲܠܗܼܒܼܝܼܬܼܵܐ<EOS>ܘܲܡܙܝܼܥ ܐ̄ܢܵܐ ܠܵܗ̇ ܠܐܲܪܥܵܐ ܩܕܼܵܡܲܝܟ ܠܲܝܟ ܨܸܒܼܝܵܢܵܟ<EOS>ܪܡ݂ܲܙ ܦܘܼܩܕܵܢܵܐ ܠܲܕܼܠܵܐ ܪ̈ܓܼܫܹܐ ܘܐܲܪܗܸܒܼ ܐܸܢܘܿܢ<EOS>ܢܘܼܪܵܐ ܘܪܘܼܚܵܐ ܫܓܲܫ̣ܘ ܠܲܚܕܼܵܕܹ̈ܐ ܘܙܵܥܲܬ̤ ܐܲܪܥܵܐ<EOS>ܟܠ̣ܵܐ ܒܬܲܫܢܝܼܩܹ̈ܐ ܘܐܲܙܝܼܥ ܐܸܢܘܿܢ ܩܕܼܵܡ ܛܲܢܵܢܵܐ<EOS>ܕܲܟܒܼܵܐ ܕܢܲܣܸܦ ܢܘܼܪܵܐ ܕܚܸܡܬܹܗ ܒܥܵܘ̣ܠܹܗ ܕܥܲܡܵܐ<EOS>ܒܙܵܘܥܵܐ ܘܢܘܼܪܵܐ ܓܠ̣ܵܐ ܥܲܠ ܝܲܨܪܹܗ ܕܗܵܕܹܐ ܒܵܥܹ̇ܐ<EOS>ܕܲܢܙܝܼܥ ܠܐܲܪܥܵܐ ܘܢܵܘܩܸܕܼ ܐ̄ܢܵܫܵܐ ܒܢܘܼܪܵܐ ܘܪܘܼܚܵܐ<EOS>ܚܵܘܝܹܗ ܪܘܼܚܵܐ ܘܐܲܪܟܸܿܢ ܙܵܘܥܵܐ ܘܗܵܝܕܹܿܝܢ ܢܘܼܪܵܐ<EOS>ܘܐܲܫܡܲܥ ܩܵܠܵܐ ܕܠܵܐ ܨܵܒܹ̇ܐ ܐ̄ܢܵܐ ܕܗܵܠܹܝܢ ܐܸܣܥܘܿܪ<EOS>ܐܲܢ̄ܬܿ ܐܲܝܟ ܐ̄ܢܵܫܵܐ ܕܐ̄ܢܵܫܵܐ ܒܵܥܹ̇ܝܬܼ ܕܬܼܵܘܒܸܿܕܼ ܐ̄ܢܵܫܵܐ<EOS>ܘܠܝܼ ܠܵܐ ܦܲܐܝܵܐ ܕܠܵܟ ܐܸܬܿܕܡܸܐ ܒܐܲܒܼܕܵܢ ܐ̄ܢܵܫܵܐ<EOS>ܒܵܬܲܪ ܢܘܼܪܵܐ ܐܲܫܡܲܥ ܨܹܐܕܼܵܘܗܝ ܩܵܠ̇ܐ ܢܝܼܚܵܐ<EOS>ܟܲܕܼ ܡܲܠܸܦ ܠܹܗ ܥܲܠ ܨܸܒܼܝܵܢܹܗ ܕܪܵܚܹ̇ܡ ܐ̄ܢܵܫܵܐ ܗ̄ܘ̣<EOS>ܙܵܥ ܐܹܠܝܼܵܐ ܡ̣ܢ ܩܲܫ̈ܝܵܬܼܵܐ ܕܣܲܕܲܪ ܩܘܼܕܵܡܵܘܗܝ<EOS>ܘܟܲܣܝܼ ܐܲܦܵܘ̈ܗܝ ܡ̣ܢ ܣܘܼܪܵܕܼܵܐ ܕܚܸܙܘܵܐ ܩܲܫܝܐ<EOS>ܡܲܠܸܠ ܥܲܡܹܗ ܩܵܠܵܐ ܕܬܸܢܝܵܐ ܕܡ̇ܢ ܥܵܒܼ̇ܕܼ ܐܲܢ̄ܬܿ<EOS>ܘܦܲܢܝܼ ܐܵܦ ܗܘ̤ ܐܲܝܟ ܕܲܒܩܲܕܼܡ̇ܐ ܕܡܸܛܲܢ ܛܸܢܲܬܼ<EOS>ܪܲܟܸܿܢ ܢܲܦܫܹܗ ܡ̣ܢ ܩܲܫܝܘܼܬܼܵܐ ܒܩܵܠܵܐ ܢܝܼܚܵܐ<EOS>ܘܣ̣ܵܡ ܠܹܗ ܢܝܼܫܵܐ ܫܲܝܢܵܐ ܕܐ̄ܢܵܫܵܐ ܕܢܸܚܢܵܐ ܠܩܘܼܒܼܠܹܗ<EOS>ܗܦܘܿܟ ܠܲܡ ܠܐܘܼܪܚܵܟ ܠܘܵܬܼ ܣܘܼܥܪ̈ܵܢܹܐ ܕܢܒܼܝܼܘܼܬܼܵܐ<EOS>ܕܗܵܐ ܫܸܒܼܩܹ̇ܬܼ ܠܝܼ ܐܲܠܦܹ̈̄ܐ ܫܲܒܼܥܵܐ ܕܡܸܫܬܿܡܥܝܼܢ ܠܝܼ<EOS>ܣܒ݂ܲܪ ܛܲܢܵܢܵܐ ܕܗܘ̤ܝܘ ܒܲܠܚܘܿܕ ܢܒܼܝܼܵܐ ܘܟܹܐܢܵܐ<EOS>ܘܐܲܠܦܹܗ ܩܵܠܵܐ ܕܐܝܼܬܼ ܠܹܗ ܚܲܒܼܪܹ̈ܐ ܒܕܸܚܠܲܬܼ ܡ̇ܪܹܗ<EOS>ܕܫܸܒܼܩܹ̇ܬܼ ܐܸܡ݂ܲܪ ܐܲܠܦܹ̈ܐ ܫܲܒܼܥܵܐ ܕܠܵܐ ܛܥ̣ܵܘ ܘܲܣܓܸܕܼܘ<EOS>ܟܲܕܼ ܡ̇ܘܕܲܥ ܠܲܢ ܕܪܸܡܙܹܗ ܢܲܛܲܪ ܠܪܸ̈ܥܝܵܢܲܝܗܘܿܢ<EOS>ܫܒ݂ܲܩ ܕܲܠܝܼܠܹ̈ܐ ܡ̣ܢ ܣܲܚܝܼ̈ܠܹܐ ܒܝܲܕܼ ܥܘܼܕܼܪܵܢܹܗ<EOS>ܘܠܵܐ ܓܪ̣ܵܦ ܐܵܢܘܿܢ ܚܹܐܦܵܐ ܕܥܵܘ̣ܠܵܐ ܠܣܸܓܼܕܲܬܼ ܛܘܼܥܝܲܝ<EOS>ܒܫܲܪܟܵܐ ܕܲܫܒ݂ܲܩ ܘܠܵܐ ܐܸܫܬܵܘܬܲܦܘ ܒܣܸܓܼܕܲܬܼ ܒܲܥܠܵܐ<EOS>ܐܲܠܦܹܗ ܠܟܹܐܢܵܐ ܢܝܼܫܵܐ ܕܪ̈ܲܚܡܵܘܗܝ ܕܲܠܘܵܬܼ ܐ̄ܢܵܫܵܐ<EOS>ܙܸܠ ܠܲܡ ܘܲܡܫܘܿܚ ܡܲܠܟܵܐ ܘܡܲܠܟܵܐ ܠܥܲܡܵܐ ܘܥܲܡܡܹ̈ܐ<EOS>ܕܲܢܩܲܦܚܘܼܢܵܗ̇ ܠܡܲܪܵܚܘܼܬܹܗ ܕܥܲܡܵܐ ܥܲܛ̣ܠܵܐ<EOS>ܡܫܘܿܚ ܬܘܼܒܼ ܘܐܲܩܝܼܡ ܢܒܼܝܼܵܐ ܕܪܘܼܚܵܐ ܕܢܸܗܘܸܐ ܚܠܵܦܲܝܟ<EOS>ܕܐܲܝܢܵܐ ܕܦܵܠܹ̇ܛ ܡ̣ܢ ܟܹܐܢܘܼܬܼܵܐ ܒܹܗ ܡܸܬܼܢܲܓܲܕܼ<EOS>ܦܢ̣ܵܐ ܛܲܢܵܢܵܐ ܡ̣ܢ ܩܲܫܝܘܼܬܼܵܐ ܠܘܵܬܼܢ ܢܝܼܚܘܼܬܼܵܐ<EOS>ܘܲܪܕܼܵܐ ܒܐܘܼܪܚܵܐ ܕܒܲܣܝܼܡܘܼܬܼܵܐ ܠܘܵܬܼ ܚܵܣܢܵܐ<EOS>ܡ̣ܫܲܚ ܠܲܢܒܼܝܼܵܐ ܘܲܐܩܝܼܡ ܡܲܠܟܵܐ ܠܥܲܡܵܐ ܘܥܲܡܡܹ̈ܐ<EOS>ܘܲܢ̣ܩܸܦ ܡܸܠܹ̈ܐ ܠܘܵܬܼ ܣܘܼܥܪܵܢܵܐ ܒܟܼܵܪܘܿܙܘܼܬܹܗ<EOS>ܒܗܵܕܹܐ ܥܸܠܬܼܵܐ ܢܲܓܼܕܹܿܗ ܪܸܡܙܵܐ ܥܕܲܡ̇ܐ ܠܚܘܿܪܝܼܒܼ<EOS>ܕܲܒܼܕܼܘܼܪܵܫܵܐ ܢܸܩܢܸܐ ܚܘܼܒܵܐ ܠܘܵܬܼ ܩܲܪ̈ܝܼܒܼܵܘ̈ܗܝ<EOS>ܚܙ̣̰ܵܩ ܟܲܕܼ ܛܲܢܵܢ ܕܢܹܐܙܲܠ ܢܸܩܒܿܘܿܠ ܥܲܠ ܡܲܪ̈ܵܚܹܐ<EOS>ܘܐܲܠܦܸܗ ܩܵܠܵܐ ܐܘܼܪܚܵܐ ܕܫܲܝܢܵܐ ܕܲܠܘܵܬܼ ܐ̄ܢܵܫܵܐ<EOS>ܦܢ̣ܵܐ ܡ̣ܢ ܚܘܼܪܒܵܐ ܠܘܵܬܼ ܒܲܝܬܵܝܹ̈ܐ ܕܲܣܢ̣ܵܘ ܫܲܝܢܵܐ<EOS>ܘܲܚܙ̣ܵܐ ܕܲܟܼܪܝܼܗ ܥܲܡܵܐ ܘܡܲܠܟܐ ܒܟܹܐܒܼܵܐ ܕܥܵܘ̣ܠܵܐ<EOS>ܡܸܛܠ ܥܵܘ̣ܠܵܐ ܫܲܒܼ݂ܩܹܗ ܠܥܲܡܵܐ ܘܲܣܢ̣ܵܐ ܠܡܲܠܟܵܐ<EOS>ܘܕܲܦ̣ܢܐ ܘܐܸܬܼܵܐ ܚܙ̣ܵܐ ܕܲܢܣܝܼܣܝܼܢ ܥܲܡܵܐ ܘܡܲܠܟܵܐ<EOS>ܟ̣ܠܵܐ ܒܐܸܫܵܬܼܵܐ ܕܣܸܓܼܕܲܬܼ ܒܲܥܠܵܐ ܒܲܡܠܸܐ ܙܲܒܼܢܵܐ<EOS>ܘܲܢܒ݂ܲܥ ܟܹܐܒܼܵܐ ܕܥܵܠܘܿܒܼܘܼܬܼܵܐ ܕܟܼܣܸܐ ܒܢܲܦܫܵܐ<EOS>ܡܲܠܟܵܐ ܝܲܥܢܵܐ ܚܙ̣ܵܐ ܘܐܸܬܼܪܲܓܼܪܵܓܼ ܠܲܕܼܠܵܐ ܕܝܼܠܹܗ<EOS>ܘܟܲܣܝܼ ܙܹܐܦܵܐ ܕܲܟܼܣܸܐ ܒܠܸܒܹܿܗ ܒܫܸܡ ܟܹܐܢܘܬܼܵܐ<EOS>ܠܢܵܒܼܘܿܬܼ ܐܸܡ݂ܲܪ ܕܗܲܒܼ ܠܝܼ ܟܲܪܡ̇ܟ ܒܟܸܣܦܵܐ ܛܵܒܼܵܐ<EOS>ܐܵܘ ܐܸܬܸܿܠ ܠܵܟ ܟܲܪܡ̇ܐ ܚܠܵܦܵܘܗܝ ܕܛܵܒܼ ܡ̣ܢ ܕܝܼܠܵܟ<EOS>ܘܲܕܠܵܐ ܨܵܬܲܬ̤ ܥܵܠܘܿܒܼܘܼܬܹܗ ܒܐܸܣܟܸܿܝܡ ܙܲܒܼܢܵܐ<EOS>ܕܲܠܝܼܚ ܚܘܼܫܵܒܼܵܘ̈ܗܝ ܒܟܲܪܝܘܼܬܼ ܢܲܦܫܵܐ ܕܠܵܐ ܒܘܼܝܵܢܵܐ<EOS>ܕܡܸܟ ܐܵܚܒܼ ܟܲܕܼ ܟܲܪܝܵܐ ܠܹܗ ܘܠܵܐ ܨܒܼܵܐ ܕܢܸܠܥܲܣ<EOS>ܥܲܠ ܦܬܼܓܼܵܡܵܐ ܕܕܼܝܼܢܵܐ ܟܹܐܢܵܐ ܕܲܥܢܵܝܗܝ ܢܵܒܼܘܼܬܼ<EOS>ܐܝܼܙܒܹܠ ܫܸܡܥܲܬ̤ ܕܐܲܫܦܸܠ ܝܲܥܢܵܐ ܩܕܼܵܡ ܟܹܐܢܘܼܬܼܵܐ<EOS>ܘܠܸܛܫܲܬ̤ ܣܲܝܦܵܐ ܒܝܲܕܼ ܨܸܢܥܵܬܼܵܐ ܠܘܼܩܒܲܠ ܩܘܼܫܬܵܐ<EOS>ܠܡܵܢ ܟܲܪܝܵܐ ܠܵܟ ܘܲܫܚܝܼܩ ܠܸܒܟ ܐܸܡܪܲܬܼ ܠܐܵܚܵܒܼ<EOS>ܠܡܵܢ ܡܲܫܦܸܠ ܐܲܢ̄ܬ ܡ݂ܢ ܩܵܠ ܛܲܪܦܵܐ ܕܫܸܡ ܟܹܐܢܘܼܬܼܵܐ<EOS>ܠܡܵܢ ܠܵܐ ܚܝܹܨܬ ܠܘܵܬ ܣܘܼܥܪܵܢܹܐ ܕܥܵܠܘܿܒܼܘܼܬܼܵܐ<EOS>ܘܡܿܢ ܕܲܡܝܟ ܐܲܢ̄ܬܿ ܡܲܢ ܨܸܢܥܵܬܼܵܐ ܕܟܼܘܼܢܵܫ ܟܸܣܦܵܐ<EOS>ܪܲܦܝܵܐ ܐܝܼܬܲܝܟ ܐܵܦ ܢܲܫܝܼܫܵܐ ܒܦܘܼܠܚܵܢ ܥܵܘܠܵܐ<EOS>ܘܠܵܐ ܡܲܟܼܫܲܪ ܐܲܢ̄ܬܿ ܕܬܲܗܘܹܐ ܡܲܠܟܵܐ ܥܲܠ ܝܼܣܪܵܝܹܠ<EOS>ܩܘܼܡ ܠܲܡ ܐܲܟܼܘܿܠ ܘܐܸܫܬܿܝܼ ܘܲܚܕܼܝܼ ܘܢܸܛܐܲܒܼ ܠܸܒܵܟ<EOS>ܕܐ̄ܢܵܐ ܐܸܬܸܠ ܠܵܟ ܟܲܪܡܹܗ ܕܢܵܒܼܘܿܬܼ ܟܲܕ ܠܵܐ ܨܵܒܹܐ<EOS>ܚܸܫܠܲܬܸ ܙܲܝܢܵܐ ܕܲܢܟܼܝܼܠܘܼܬܼܵܐ ܒܓܼܵܘ ܪܸܥܝܵܢܵ̈ܗܿ<EOS>ܕܬܹܐܫܘܿܕ ܠܲܕܡܵܐ ܒܫܸܡ ܟܹܐܢܘܼܬܼܵܐ ܢܵܡܘܿܣܵܐܝܼܬܼ<EOS>ܚ݂ܡܲܠܬܹܗ ܠܣܲܝܦܵܐ ܕܲܠܛܲܫ ܢܸܟܼܠܵܐ ܒܓܼܵܘ ܐܸܓܲܪܬܵܐ<EOS>ܘܐܲܣ݂ܪܹܗ ܙܹܐܦܵܐ ܠܓܼܵܘ ܡ݂ܢ ܢܲܚܬܵܐ ܕܲܟܼܬܼܝܼ̈ܒܼܵܬܼܵܐ<EOS>ܟܸܬܼܒܲܬܸ ܥܵܘܼܠܵܐ ܘܚܸܬܼܡܲܬ̤ ܫܘܼܩܼܪܵܐ ܕܐܲܨܲܚ ܢܸܟܼܠܵܐ<EOS>ܘܬܲܪܓܸܿܡܘ ܐܸܢܘܿܢ ܣܵܦܪܹ̈ܐ ܕܙܹܐܦܵܐ ܒܡܲܣܲܒܼ ܒܐܲܦܹ̈ܐ<EOS>ܐܘܿ ܐܸܓܲܪܬܵܐ ܕܲܟܼܬܼܝܼܒܼܵܐ ܗ̄ܘܵܬܼ ܒܫܸܡ ܟܹܐܢܘܼܬܼܵܐ<EOS>ܘܲܟܼܣܵܐ ܗ̄ܘ݂ܵܐ ܒܵܗܿ ܢܸܟܼܠܵܐ ܡܵܘܠܸܕ ܩܸܛܠܵܐ<EOS>ܒܫܸܡ ܟܹܐܢܘܼܬܼܵܐ ܨܒܼܵܬ̤ ܫܵܛܝܼܬܼܵܐ ܕܬܸܣܥܘܿܪ ܩܸܛܠܵܐ<EOS>ܕܠܵܐ ܬܸܬܦܲܪܣܹܐ ܒܝܼܫܘܼܬܼ ܢܸܟܼܠܵܗܿ ܩܕܼܵܡ ܚܲܙܵܝܹ̈ܐ<EOS>ܒܢܲܚܬܵܐ ܦܲܐܝܵܐ ܢܵܡܘܿܣܵܝܵܐ ܟܲܣܝܲܬ̤ ܥܼܵܘܠܵܗܿ<EOS>ܕܐܲܝܢܵܐ ܕܦܵܪܹܫ ܫܸܡ ܐܲܠܵܗܵܐ ܢܡܘܼܬܼ ܒܲܪܓܼܘܡܝܵܐ<EOS>ܒܗܵܕܹܐ ܬܸܢܘܲܝ ܟܸܬܼܒܲܬ̤ ܐܵܦ ܗܸܝ ܠܘܵܬܼ ܙܹܐܦܵܢܹܐ<EOS>ܕܐܵܘܬܲܒܼܘ ܓܲܒܼܪܹ̈ܐ ܣܵܗܕܲܝ̈ ܥܵܘܠܵܐ ܠܘܼܩܒܲܠ ܢܵܒܼܘܿܬܼ<EOS>ܓܙܘܿܪܘ ܠܲܡ ܨܵܘܡܵܐ ܘܲܠܒܲܫܘ ܚܲܫܵܐ ܐܲܝܟ ܦܵܪܘܿܫܹܐ<EOS>ܘܲܬܼܒܲܥܘ ܨܲܥܪܵܐ ܕܫܸܡ ܐܲܠܵܗܵܐ ܘܡܲܠܟܵܐ ܕܥܲܡܵܐ<EOS>ܨܵܘܡܵܐ ܘܚܲܫܵܐ ܢܸܗܘܘܿܢ ܣܵܗ̈ܕܹܐ ܒܲܕܡܹܗ ܕܢܵܒܼܘܿܬܼ<EOS>ܕܫܵܘܹܐ ܠܡܵܘܬܵܐ ܗ̄ܘܼ ܕܨܲܚܝܼ ܠܡܲܠܟܵܐ ܘܠܲܐܠܵܗ ܟܠܵܐ<EOS>ܥ݂ܒܲܕܼܘ ܠܲܡ ܓܲܒܼܪܹ̈ܐ ܒܢܲܝ̈ ܐܝܼܙܲܪܥܹܝܠ ܣܵܒܹ̈ܐ ܘܚܹܐܪܹܐ<EOS>ܐܲܝܟ ܡܵܐ ܕܲܟܼܬܼܝܼܒܼ ܩܸܛܠܵܐ ܕܢܸܟܼܠܵܐ ܥܲܠ ܬܲܡܝܼܡܵܐ<EOS>ܟܲܢܸܫܘ ܥܲܡܵܐ ܘܲܓܼܙܲܪܘ ܨܵܘܡܵܐ ܘܪܲܟܸܒܼܘ ܢܸܟܼܠܵܐ<EOS>ܘܚܲܝܒܼܘ ܠܲܕܼܡܵܐ ܕܬܲܡܝܼܡ ܠܸܒܵܐ ܒܣܵܗܕܿܘܼܬܼܵܐ ܫܘܼܩܪܵܐ<EOS>ܐܘܿ ܣܵܗܕܿܘܼܬܼܵܐ ܕܟܲܕ ܠܵܐ ܙܲܪܥܵܗܿ ܩܵܠܵܐ ܒܐܸܕܼܢܹ̈ܐ<EOS>ܒܲܛܢ݂ܵܗܿ ܠܸܒܵܐ ܒܢܸܩܦܵܐ ܕܢܸܟܼܠܵܐ ܘܐܵܘܠܸܕܼ ܩܸܛܠܵܐ<EOS>ܐܘܿ ܪܸܥܝܵܢܵܐ ܨܸܡܚܵܐ ܦܲܐܝܵܐ ܕܲܡܠܝܼܠܘܼܬܵܐ<EOS>ܕܲܚܫ̣ܟ ܢܘܼܗܪܹܗ ܒܣܵܗܕܿܘܼܬ ܫܘܼܩܪܵܐ ܕܕܸܡ ܙܲܟܵܝܵܐ<EOS>ܚܪܸ݂ܫܘ ܡܲܠܵܠܹ̈ܐ ܡ̣ܢ ܘܵܠܝܼܬܼܵܐ ܠܒܲܪ ܡ̣ܢ ܚܲܪ̈ܫܹܐ<EOS>ܘܚܲܝܸܒܼܘ ܠܲܕܼܡܵܐ ܠܵܐ ܚܲܝܵܒܼܵܐ ܘܠܵܐ ܐܸܬܼܒܲܝܲܢܘ<EOS>ܡ̣ܝܼܬܼ ܬܲܡܝܼܡܵܐ ܒܣܵܝܦܵܐ ܕܟܹܐܦܹ̈ܐ ܕܠܲܛܫܹܗ ܢܸܟܼܠܵܐ<EOS>ܘܚܲܛܦ̣ܵܗ̇ ܝܲܥܢܵܐ ܠܝܵܪܬܘܼܬܼ ܒܲܝܬܹܿܗ ܕܬܸܗܘܸܐ ܕܝܼܠܹܗ<EOS>ܩ̣ܪܵܝܗܝ ܓܸܠܝܵܢܵܐ ܕܪܸܡܙܵܐ ܟܲܣܝܵܐ ܠܒܲܪ ܬܵܘܬܵܒܹ̈ܐ<EOS>ܕܩܘܼܡ ܛܲܢܵܢܵܐ ܘܲܬܼܒܲܥ ܠܲܕܼܡܵܐ ܕܐܲܫܕ݂ܲܗ ܢܸܟܼܠܵܐ<EOS>ܚܵܘܵܐ ܛܢܵܢܵܟ ܐܲܝܟ ܥܲܙܝܼܙܵܐ ܠܘܵܬܼ ܥܵܘܵ݁ܠܵܐ<EOS>ܘܲܬܼܒܲܥ ܒܐܝܼܕܼܵܘ̈ܗܝ ܕܡܹܗ ܕܲܛܠܝܼܡܵܐ ܘܠܵܐ ܬܸܬܼܟܲܚܲܕܼ<EOS>ܙܸܠ ܘܐܸܡܲܪ ܠܹܗ ܕܗܵܟܲܢ ܐܵܡܲ݁ܪ ܝܵ̇ܕܲܥ ܟܠܵܐ<EOS>ܕܲܩܛ݂ܲܠܬܿ ܘܝܼܪܸܬܿܬܿ ܠܵܐ ܫܲܪܝܼܪܵܐ ܐܲܟܼܡܵܐ ܕܲܣܒ݂ܲܪܬܿ<EOS>ܒܲܕܼܡ̇ܐ ܕܐܸܫܲܕܿܬܿ ܐܵܡܹ̇ܕܼܢܵܐ ܠܹܗ ܠܲܕܼܡܵܟ ܒܐܲܪܥܵܐ<EOS>ܘܡܸܬܼܢܲܩܲܡ ܐ̄ܢܵܐ ܕܡܵܐ ܕܲܢܒܼܝܲܝ̈ ܒܥܸܠܲܬܼ ܢܵܒܼܘܿܬܼ<EOS>ܙܲܝܸܢ ܢܲܦܫܹܗ ܦܵܠܚܵܐ ܛܵܒܼܵܐ ܒܙܲܝܢܵܐ ܕܪܘܼܚܵܐ<EOS>ܕܢܹܐܙܲܠ ܢܲܩܪܸܒܼ ܥܲܡ ܥܵܘܵ݁ܠܵܐ ܕܕܼܵܫ ܟܹܐܢܘܼܬܼܵܐ<EOS>ܚܙ̣ܵܝܗܝ ܛܲܢܵܢܵܐ ܠܝܲܩܝܼܪ ܠܸܒܵܐ ܕܲܒܼܗܝܼܠ ܒܲܕܼܡܵܐ<EOS>ܘܲܫ̣ܡܲܛ ܣܲܝܦܵܐ ܕܡܸܠܲܬܼ ܪܘܼܚܵܐ ܘܚܵܘܝܼ ܠܩܘܼܒܼܠܹܗ<EOS>ܗܵܐ ܠܲܡ ܫܲܡܸܫܬܿ ܩܸܛܠܵܐ ܒܢܸܟܼܠܵܐ ܘܝܼܪܸܬܿܬܿ ܟܲܪܡܵܐ<EOS>ܠܵܐ ܕܹܝܢ ܣܵܠ̇ܩܵܐ ܠܘܵܬܼ ܫܘܼܠܵܡܵܐ ܪܸܓܲܬܼ ܢܸܟܼܠܵܟ<EOS>ܩܲܕܡܹܗ ܕܝܼܢܵܐ ܐܲܠܵܗܵܝܵܐ ܠܝܲܨܪܵܟ ܒܝܼܫܵܐ<EOS>ܘܐܲܫܕܹܿܗ ܠܲܕܼܡܵܟ ܒܲܕܼܡܵܐ ܕܐܸܫܲܕܿܬܿ ܩܕܼܵܡ ܣܘܼܥܪ̈ܵܢܹܐ<EOS>ܝܲܗ̣̄ܒܼ ܕܲܝܵܢܵܐ ܐܵܦܵܦܵܣܝܼܣ ܕܡܵܘܬܵܐ ܕܲܥܠܲܝܟ<EOS>ܘܲܫܡ݂ܲܛ ܣܲܝܦܵܐ ܩܲܣܛܘܼܢܵܪܵܐ ܪܸܡܙܵܐ ܟܲܣܝܵܐ<EOS>ܒܕܘܼܟܿܬܼܵܐ ܕܐܸܫܲܕ݂ܿܬܿ ܠܲܕܼܡܹܗ ܕܢܵܒܼܘܿܬܼ ܕܡܵܟ ܢܸܫܬܲܦܲܥ<EOS>ܘܬܲܡ̇ܢ ܬܸܗܘܸܐ ܐܝܼܙܒܸܿܠ ܕܸܒܼܚܵܐ ܠܟܲܠ̈ܒܹܿܐ ܝܲܥܢܹ̈ܐ<EOS>ܘܡܸܛܠ ܕܐܲܨܠܲܚ ܥܵܘ̣ܠܵܐ ܒܐܝܼܕܲܝ̈ܟ ܡ̣ܢ ܟܠ ܕܲܗܘ̤ܵܘ<EOS>ܒܵܟ ܬܸܬܼܢܲܨܲܚ ܐܵܦ ܟܹܐܢܘܼܬܼܵܐ ܒܕܝܼܢܵܐ ܩܲܫܝܵܐ<EOS>ܒܗܸ݂ܬܼ ܥܵܘܵ݁ܠܵܐ ܡ̣ܢ ܙܲܕܝܼܩܵܐ ܟܲܕܼ ܠܵܐ ܨܵܒܹ̇ܐ<EOS>ܘܲܫܩ݂ܲܠ ܬܵܓܹܗ ܘܲܠܒܸܫ݂ ܣܲܩܵܐ ܘܗܲܠܸܟ ܚܸܦܝܵܝ<EOS>ܚܲܫ̣ ܘܐܸܬܼܟܲܫܲܦ ܥܲܠ ܣܘܼܥܪܵܢܵܐ ܕܲܕܠܵܐ ܢܵܡܘܿܣ<EOS>ܕܪܲܓܼ ܘܐܸܬܼܝܲܥܲܢ ܘܲܚ̣ܛܲܦ ܘܲܩܛ݂ܲܠ ܘܕܼܵܫ ܦܘܼܩܕܵܢܵܐ<EOS>ܗܘ̤ܵܐ ܦܸܬܼܓܼܵܡܵܐ ܕܪܸܡܙܵܐ ܟܲܣܝܵܐ ܥܲܠ ܐܹܠܝܼܵܐ<EOS>ܟܲܕܼ ܡܲܠܸܦ ܠܹܗ ܕܲܟܼܡܵܐ ܪܓܼܝܼܓܼܵܐ ܕܢܲܦܫܵܐ<EOS>ܚ̇ܙܹܝܬܼ ܠܲܡ ܕܲܒܼܗܸ̣ܬܼ ܐܵܚܵܒܼ ܡܲܠܟܵܐ ܡ̣ܢ ܩܕܼܵܡ ܐܲܦܲܝ̈<EOS>ܘܠܒܸܫ̣ ܚܲܫܵܐ ܒܓܼܵܘ ܪܸܥܝܵܢܹܗ ܥܲܠ ܡ̇ܐ ܕܲܣܥ݂ܲܪ<EOS>ܚܠܵܦ ܕܲܒܼܗܸ݂ܬܼ ܡܹܢܝ ܘܝܼܕܲܥ ܕܐܲܣܟܸܿܠ ܒܲܕܼܡ̇ܐ ܕܐ̄ܢܵܫܵܐ<EOS>ܠܵܐ ܡܲܝܬܸܿܐ ܐ̄ܢܵܐ ܒܝܼܫܬܵܐ ܒܝܵܘܡ̇ܘ̈ܗܝ ܥܲܠ ܝܲܠܕܵܬܹ̈ܗ<EOS>ܒܝܵܘܡܲܝ̈ ܡܲܠܟܵܐ ܕܪܵܚܹ̇ܡ ܥܵܘ̣ܠܵܐ ܒܲܕܡܘܼܬܼ ܐܲܒܪܘܼܗܝ<EOS>ܬܵܒܲܥ̇ ܐ̄ܢܵܐ ܠܹܗ ܠܒܲܝܬܹܿܗ ܕܐܵܚܵܒܼ ܕܡ̇ܐ ܕܲܢܒܼܝܲܝ̈<EOS>ܫܠܸ̣ܡ ܦܘܼܣܩܵܢܵܐ ܕܪܸܡܙܵܐ ܟܲܣܝܵܐ ܕܥܲܠܝ ܥܵܘܵ݁ܠܵܐ<EOS>ܘܥܲܬܼܕܼ ܢܲܦܫܹܗ ܠܘܵܬܼ ܬܲܟܼܬܿܘܼܫܵܐ ܕܐܲܕܼܘܿܡ̇ܝܹ̈ܐ<EOS>ܒܠܲܥ̣ ܡܲܪܵܚܵܐ ܒܓܼܵܐܪܵܐ ܩܲܫܝܵܐ ܕܲܫܕ݂ܵܝܗܝ ܪܸܡܙܵܐ<EOS>ܘܫܸܠܡܲܬ̤ ܨܐܓܼܵܘܗܝ ܡܸܠܬܹܗ ܕܟܹܐܢܵܐ ܐܲܝܟ ܕܐܸܬܼܢܲܒܿܝܼ<EOS>ܓܹܐܪܹ̈ܐ ܕܟܹܐܦܹ̈ܐ ܫܕܼܵܘ ܥܵܘܵ݁ܠ̈ܐ ܒܢܵܒܼܘܿܬܼ ܟܹܐܢܵܐ<EOS>ܐܵܦ ܡܲܪܵܚܵܐ ܒܠܲܥ̣ ܡ̣ܢ ܒܝܼܫܹ̈ܐ ܒܲܕܼܡܘܼܬܼ ܢܵܒܼܘܿܬܼ<EOS>ܡ̣ܝܼܬܼ ܥܵܘ݁ܵܠܵܐ ܘܐܸܒܲܕܼ ܣܲܒܼܪܹܗ ܡ̣ܢ ܟܹܐܢܘܼܬܼܵܐ<EOS>ܘܐܲܫܠܸܡ ܬܵܓܹܗ ܠܝܵܪܬܵܐ ܒܝܼܫܵܐ ܕܕܼܵܡܹ̇ܐ ܠܐܲܒܼܘܼܗܝ<EOS>ܘܡܸܛܠ ܕܲܪܗܸܛ ܩܲܠܝܼܠܵܐܝܼܬܼ ܒܐܘܼܪܚܵܐ ܕܥܵܘ̣ܠܵܐ<EOS>ܢܦܲܠ̣ ܡ̣ܢ ܫܸܠܝܵܐ ܒܦܲܚܵܐ ܕܟܹܐܒܼܵܐ ܕܲܨܠ̣ܵܝܗܝ ܪܸܡܙܵܐ<EOS>ܫܲܕܲܪ ܣܲܟܼܠܵܐ ܠܲܡܫܲܐܠܘܼ ܥܲܠ ܡܲܪܕܿܘܼܬܹܗ<EOS>ܕܢܸܚܙܸܐ ܐܸܢ ܐܝܼܬܼ ܦܘܼܪܣܵܐ ܕܡܲܐܣܸܐ ܬܒܼܵܪܹܗ ܩܲܫܝܵܐ<EOS>ܚܙ݂ܲܩܘ ܐܝܼ̈ܙܓܼܕܹܿܐ ܠܲܡܫܲܐܸܠܘܼ ܠܲܕܠܵܐ ܐܲܠܵܗ<EOS>ܘܣܵܓܼܵܗ̇ ܠܐܘܼܪܚܵܐ ܩܕܼܵܡ ܐܲܦܲܝ̈ܗܘܿܢ ܒܲܪ ܬܵܘܬܵܒܹ̈ܐ<EOS>ܓܠ̣ܵܝܗܝ ܛܲܢܵܢܵܐ ܠܢܸܟܼܠܵܐ ܕܠܸܒܹܿܗ ܕܒܲܪ ܥܵܘܵܠܹ̈ܐ<EOS>ܕܼܟܼܡܵܐ ܐܲܣܝܼܪ ܒܪܸܚܡܲܬܼ ܫܹܐܪܹ̈ܐ ܒܲܕܼܡܘܼܬܼ ܐܲܒܼܘܼܗܝ<EOS>ܕܙܸܠܘ ܘܐܸܡ݂ܲܪܘ ܠܹܗ ܠܚܲܣܝܼܪ ܠܸܒܵܐ ܓܡܝܼܪ ܒܲܚܛܝܼܬܼܵܐ<EOS>ܕܠܲܝܬܿ ܐܲܠܵܗܵܐ ܒܥܲܡܵܐ ܓܲܒܼܝܵܐ ܕܡܲܐܣܸܐ ܟܹܐܒܼܵܟ<EOS>ܚܠܵܦ ܕܐܲܛܥܝܼܬܵܝܗܝ ܠܐܲܠܵܗ ܟܠܵܐ ܒܠܵܐ ܐܲܠܵܗܹ̈ܐ<EOS>ܢܸܦܣܘܿܩ ܚܲܝܲܝ̈ܟ ܕܠܵܐ ܢܲܚܘܿܢܵܟ ܫܹܐܕܹ̈ܐ ܕܲܪܚܸܡ̣ܬܿ<EOS>ܥܛܲܦܘ̣ ܐܝܼ̈ܙܓܲܕܹܿܐ ܠܘܵܬܼ ܥܵܘ̇ܠܵܐ ܕܫܲܕܲܪ ܐܸܢܘܿܢ<EOS>ܘܐܲܝܬܿܝܼܘ ܛܸܒܵܐ ܕܦܣܵܩ ܣܲܒܼܪܵܐ ܠܲܕܼܠܵܐ ܣܲܒܼܪܵܐ<EOS>ܫܲܐܸܠ ܐܸܢܘܿܢ ܕܡܲܢ ܐܲܦܢܝܼܟܼܘܿܢ ܩܲܠܝܼܠܵܐܝܼܬܼ<EOS>ܘܚܵܘܝܘܼܗܝ ܗܸܢܘ̣ܿܢ ܕܣܵܢ̇ܐܹܗ ܕܐܲܒܼܘܼܟ ܟܠ̣ܵܢ ܡ̣ܢ ܐܘܼܪܚܲܢ<EOS>ܚܲܝܸܠ ܢܲܦܫܹܗ ܟܪܝܼܗܵܐ ܕܲܪܡܸܐ ܒܲܬܼܪܹܝܢ ܟܹܐܒܼܝܼ̈ܢ<EOS>ܘܲܠܛ݂ܲܫ ܣܲܝܦܵܐ ܠܚܲܪܒܵܐ ܕܟܹܐܢܹ̈ܐ ܒܲܕܼܡܘܼܬܼ ܐܲܒܼܘܼܗܝ<EOS>ܙܲܝܸܢ ܚܲܝܠܵܐ ܡܚܝܼܠ ܒܐܵܓܼܘܿܢܵܐ ܠܘܼܩܒܲܠ ܩܘܼܫܬܵܐ<EOS>ܘܚܵܒܼ݂ ܡ̇ܢ ܚܲܝܠܹܗ ܡ̣ܢ ܚܹܝܠ ܪܘܼܚܵܐ ܕܲܒܼܛܲܡܵܢܵܐ<EOS>ܪܲܒܵܐ ܕܚܲܡܫܝܼܢ ܣܠܸ̣ܩ ܟܲܕܼ ܓܵܙܹ̇ܡ ܥܲܠ ܐܹܠܝܼܵܐ<EOS>ܘܲܒܼܫܘܼܒܼܗܵܪܹܗ ܡܲܗܸܠ ܗ̄ܘ̣ܵܐ ܒܹܗ ܒܒܲܪ ܬܵܘܬܵܒܹ̈ܐ<EOS>ܚܘܿܬܼ ܠܲܡ ܒܲܥܓܲܠ ܢܒܼܝܼܵܐ ܕܪܘܼܚܵܐ ܘܠܵܐ ܬܸܫܬܵܘܚܲܪ<EOS>ܕܡܲܠܟܵܐ ܒܵܥܹ̇ܐ ܕܢܚܙܸܐ ܐܲܦܲܝ̈ܟ ܩܲܠܝܼܠܵܐܝܼܬܼ<EOS>ܢܒܼܝܼܵܐ ܕܲܫܡ݂ܲܥ ܩܵܠܵܐ ܕܚܘܼܬܼܪܵܐ ܡ̣ܢ ܡܲܪܵܚܵܐ<EOS>ܫܕ݂ܵܐ ܒܹܗ ܓܹܐܪܹ̈ܐ ܕܢܘܼܪܵܐ ܘܝܼܩܸܕ ܥܲܡ ܡܲܫܪܝܼܬܹܗ<EOS>ܣܸܦܲܬ̤ ܢܘܼܪܵܐ ܕܪܸܡܙܵܐ ܟܲܣܝܵܐ ܒܪ̈ܲܟܼܫܵܐ ܕܐ̄ܢܵܫܵܐ<EOS>ܘܝܼܩܸܕܼ݂ ܙܲܝܢܵܐ ܥܲܡ ܠܵܒܼܘܼܫܵܘ̈ܗܝ ܠܒܼܝܼܫܲܝ̈ ܚܘܼܬܼܪܵܐ<EOS>ܠܵܐ ܐܲܙܝܼܥܹܗ ܠܒܲܪ ܥܵܘܵ݁ܠܵܐ ܓܘܼܢܚܵܐ ܕܲܗܘ̤ܵܐ<EOS>ܘܲܦܢ̣ܵܐ ܘܫܲܕܲܪ ܪܲܒܵܐ ܕܚܲܡܫܝܼܢ ܕܕܼܵܡܹ̇ܐ ܠܩܲܕܼܡ̇ܐ<EOS>ܣܠܸ݂ܩ ܡܲܪܵܚܵܐ ܒܫܘܼܥܠܵܝ ܠܸܒܵܐ ܠܘܵܬܼ ܛܲܢܵܢܵܐ<EOS>ܘܫܲܪܝܼ ܡܲܗܸܠ ܕܚܘܿܬܼ ܠܲܡ ܒܲܥܓܲܠ ܕܡܲܠܟܵܐ ܒܵܥܹ̇ܐ<EOS>ܘܕܲܣܠܸ̣ܩ ܚܘܼܬܼܪܹܗ ܠܪܵܘܡ̇ܐ ܪܲܒܵܐ ܕܲܢܒܼܝܼܘܼܬܼܵܐ<EOS>ܢܚܸ݂ܬܼ ܟܲܕܼ ܒܲܗܝܼܬܼ ܠܘܵܬܼ ܡܘܼܟܵܟܼܵܐ ܐܲܝܟ ܩܲܕܼܡ̇ܝܵܐ<EOS>ܥܲܙܝܼ ܒܓܼܘܼܡܕܹܿܗ ܝܲܩܝܼܪ ܠܸܒܵܐ ܘܛܲܒܿܝܼܥ ܒܐܲܪܥܵܐ<EOS>ܘܲܦܢܵܐ ܘܫܲܕܲܪ ܪܲܒܵܐ ܕܚܲܡܫܝܼܢ ܕܲܬܼܠܵܬܼ ܙܲܒܼܢܝܼ̈ܢ<EOS>ܚܙ̣ܵܐ ܡܲܟܿܝܼܟܼܵܐ ܕܙܲܝܢܵܐ ܕܚܘܼܬܼܪܵܐ ܡܲܟܸܿܢ ܚܲܒܼܪ̈ܵܘܗܝ<EOS>ܘܲܠܒܸܫ̣ ܙܲܝܢܵܐ ܕܡܲܟܿܝܼܟܼܘܼܬܼܵܐ ܕܠܵܐ ܢܸܬܼܚܲܝܲܒܼ<EOS>ܣܠܸܩ݂ ܡܲܟܝܼܟܼܵܐ ܘܲܥܪܝܼ ܕܲܢܦܝܼܣ ܡܲܟܿܝܼܟܼܵܐܝܼܬܼ<EOS>ܕܬܸܬܼܝܲܩܲܪ ܢܲܦܸܫܝ ܘܠܵܐ ܬܲܩܸܟ ܠܝܼ ܚܛܵܗܵܐ ܕܐܸܬܹ̇ܝܬܼ<EOS>ܘܲܕܼܠܵܐ ܙܲܝܸܢ ܢܲܦܸܫܹܗ ܒܚܘܼܬܼܪܵܐ ܐܲܝܟ ܕܲܩܕܼܵܡ̇ܘܗܝ<EOS>ܪܡܲܙ ܓܸܠܝܵܢܵܐ ܠܘܵܬܼ ܛܲܢܵܢܵܐ ܕܚܘܿܬܼ ܙܸܠ ܥܲܡܹܗ<EOS>ܠܒܸܫ̣ ܐܹܠܝܼܵܐ ܙܲܝܢܵܐ ܟܲܣܝܵܐ ܕܲܢܒܼܝܼܘܼܬܼܵܐ<EOS>ܘܲܢܚܸܬܼ ܩܲܛ̣ܠܹܗ ܒܩܵܠ ܦܸܬܼܓܼܵܡܵܘ̈ܗܝ ܠܒܲܪ ܩܵܛܘܿܠܵܐ<EOS>ܗܵܟܲܢ ܐܸܡ݂ܲܪ ܗܵܘ̇ ܕܐܲܪܓܸܿܙܬܵܝܗܝ ܒܲܕܼܠܵܐ ܐܲܠܵܗ<EOS>ܕܥܲܪܣܵܐ ܕܲܣܠܸܩ̣ܬܿ ܠܵܐ ܬܘܼܒܼ ܬܼܚܘܿܬܼ ܘܬܸܚܙܸܐ ܚܲܝܹ̈ܐ<EOS>ܦܲܣܩܹܗ ܠܣܲܒܼܪܹܗ ܡ̣ܢ ܚܲܝܘܼܬܼܵܐ ܒܣܲܝܦܵܐ ܕܪܘܼܚܵܐ<EOS>ܘܚܲܬܸܿܡ ܡܸܠܵܘ̈ܗܝ ܒܝܲܕܼ ܣܘܼܥܪ̈ܵܢܹܐ ܒܒܲܝܬܹܿܗ ܕܐܵܚܵܒܼ<EOS>ܫܲܟܼܠܸܠ ܘܲܓܼܡ݂ܲܪ ܪܵܘܡ̇ܐ ܪܲܒܵܐ ܕܢܒܼܝܼܘܼܬܼܵܐ<EOS>ܘܲܢܚܸܬܼ ܐܸܠܦܵܐ ܕܟܼܵܪܘܙܘܼܬܹܗ ܒܲܠܡܹܐܝܢ ܫܲܝܢܵܐ<EOS>ܪܡܲܙ ܠܹܗ ܟܲܣܝܵܐ ܒܚܲܕܼ ܓܸܠܝܵܢܵܘ̈ܗܝ ܪ̈ܘܼܚܵܢܵܝܹܐ<EOS>ܕܬܼܵܐ ܢܘܼܚ ܠܐܝܵܐ ܒܲܠܡܹܐܝܢ ܚܲܝܹ̈ܐ ܠܥܸܠ ܡ̣ܢ ܡ̇ܘܬܵܐ<EOS>ܬܵܐ ܐܸܬܼܒܲܣܲܡ ܒܐ̄ܪܵܙ ܚܘܼܕܵܬܵܐ ܕܠܵܐ ܡ̇ܝܘܿܬܹ̈ܐ<EOS>ܘܩܵܘܵܐ ܒܚܲܝܹ̈ܐ ܒܛܲܟܼܣܵܐ ܚܲܕܼܬܼܵܐ ܕܡܲܠܟܿܘܼܬܼ ܪܵܘܡ̇ܐ<EOS>ܬܵܐ ܥܘܿܠ ܘܲܚܙܝܼ ܐܲܝܟ ܕܲܒܼܐ̄ܪܵܙܵܐ ܠܗܵܝ̇ ܡܲܠܟܿܘܼܬܼܵܐ<EOS>ܕܙܲܡܸܢܬܿܘܿܢ ܠܵܗ̇ ܒܝܲܕܼ ܡܸܠܲܝ̈ܟܿܘܿܢ ܥܲܡܵܐ ܘܥܲܡܡܹ̈ܐ<EOS>ܩܕܼܵܡ ܣܘܼܥܪ̈ܵܢܹܐ ܡܚܵܘܸܐ ܐ̄ܢܵܐ ܠܵܟ ܬܘܼܩܵܢ ܚܲܝܹ̈ܐ<EOS>ܛܲܝܸܒܼ ܨܸܒܼܝܵܢܝ ܠܪ̈ܘܼܚܵܢܵܝܹܐ ܘܦܲܓܼܪ̈ܵܢܵܝܹܐ<EOS>ܒܚܲܝܹ̈ܐ ܚܲܕܼܬܹ̈ܐ ܕܠܵܐ ܫܘܼܠܵܡܵܐ ܥܬܼܝܼܕ ܐ̄ܢܵܐ ܕܐܸܛܲܪ<EOS>ܥܝܼܪܹ̈ܐ ܘܐ̄ܢܵܫܵܐ ܟܲܕܼ ܡܸܬܼܓܲܐܹܝܢ ܪܘܼܚܵܢܵܐܝܼܬܼ<EOS>ܒܵܟ ܝܵܗܹ̇ܒܼ ܐ̄ܢܵܐ ܐܵܬܼܵܐ ܕܫܲܝܢܵܐ ܠܓܸܢܣܵܐ ܕܐ̄ܢܵܫܵܐ<EOS>ܚܲܝܲܝ̈ܟ ܢܸܗܘܘܿܢ ܐܲܝܟ ܪܲܗܒܼܘܿܢܵܐ ܠܡܵܝܘܿܬܼܘܼܬܼܵܐ<EOS>ܒܵܟ ܥܵܪܹ̇ܒܼ ܐ̄ܢܵܐ ܠܟܼܠܹܗ ܓܸܢܣܵܟ ܕܢܸܚܘܿܢ ܥܲܡܵܟ<EOS>ܘܲܒܼܫܘܼܢܵܚܵܟ ܡܚܲܬܸܿܡ ܐ̄ܢܵܐ ܠܹܗ ܠܫܘܼܘܕܲܝ ܡܸܠܲܝ̈<EOS>ܒܵܟ ܕܵܪܹܫ ܐ̄ܢܵܐ ܐܘܼܪܚܵܐ ܠܚܲܝܹ̈ܐ ܕܠܵܐ ܫܘܼܠܵܡܵܐ<EOS>ܕܠܵܐ ܦܵܣܹ̇ܩ ܠܹܗ ܡ̇ܘܬܵܐ ܝܲܥܢܵܐ ܠܡܸܢܝܵܢ ܚܲܝܲܝ̈ܟ<EOS>ܒܵܟ ܡܲܣܓܸܿܐ ܐ̄ܢܵܐ ܣܲܒܼܪܵܐ ܛܵܒܼܵܐ ܠܲܕܼܠܵܐ ܣܲܒܼܪܑܵܐ<EOS>ܕܠܵܐ ܢܸܬܼܪܲܦܘܿܢ ܡ̣ܢ ܬܘܼܟܼܠܵܢܵܐ ܕܲܚܪܘܼܪ̈ܲܝܗܘܿܢ<EOS>ܡܚܵܘܹܐ ܐ̄ܢܵܐ ܒܵܟ ܕܠܵܐ ܡܲܣܠܸܐ ܠܝܼ ܥܲܦܪܹܗ ܕܐܵܕܼܵܡ<EOS>ܕܗܵܐ ܝܲܩܲܪܬܹܿܗ ܠܫܝܼܛܘܼܬܼ ܡܸܕܼܪܹܗ ܒܝܲܕܼ ܙܘܼܝܵܚܵܟ<EOS>ܫܡ݂ܲܥ ܐܹܠܝܼܵܐ ܕܲܡܫܲܢܹܐ ܠܹܗ ܪܸܡܙܵܐ ܒܚܲܝܹ̈ܐ<EOS>ܘܲܒܼܥ̣ܵܐ ܢܟܲܣܹܝܘܗܝ ܠܝܘܼܬܼܪܵܢ ܐ̄ܢܵܫܵܐ ܠܓܼܵܘ ܡ̣ܢ ܫܸܬܼܩܵܐ<EOS>ܣܒ݂ܲܪ ܛܲܢܵܢܵܐ ܕܗܵܕܹܐ ܦܲܐܝܵܐ ܠܡܲܟܿܝܼܟܼܘܼܬܹܗ<EOS>ܕܠܵܐ ܢܸܫܬܲܒܼܗܲܪ ܟܝܵܢܵܐ ܫܝܼܛܵܐ ܒܲܕܼܠܵܐ ܕܝܼܠܹܗ<EOS>ܝܵܕܲ݁ܗ ܟܠܵܐ ܚܙ̣ܵܐ ܨܼܒܼܝܵܢܹܗ ܗܵܘ̇ ܕܲܚܙ̣ܐ ܠܹܗ<EOS>ܘܲܓܠ̣ܵܝܗܝ ܐ̄ܪܵܙܵܐ ܕܝܘܼܬܼܪܵܢ ܐ̄ܢܵܫܵܐ ܠܪܸܥܝܵܢ ܐ̄ܢܵܫܵܐ<EOS>ܐܵܦ ܙܵܕܹܩ ܗ̄ܘ̣ܵܐ ܕܠܵܐ ܬܸܬܼܟܲܣܸܐ ܥܸܠܲܬܼ ܚܲܝܲܝ̈ܢ<EOS>ܕܓܲܠܝܵܐ ܕܓܲܠܝܵܐ ܬܘܼܒܼ ܢܸܫܬܲܪܲܪ ܒܲܥܬܼܝܼ̈ܕܵܬܼܵܐ<EOS>ܒܗܵܕܹܐ ܬܸܢܘܲܝ ܓܠܵܝ̣ܗܝ ܒܵܪܘܿܝܵܐ ܠܫܘܼܢܝܵ ܥܲܒܼܕܹܿܗ<EOS>ܕܢܹܐܣܘܿܪ ܐ̄ܢܵܫܵܐ ܒܚܘܼܒܵܐ ܕܚܲܝܹ̈ܐ ܕܠܵܐ ܫܘܼܠܵܡܵܐ<EOS>ܐܵܦ ܐܹܠܝܼܵܐ ܠܵܘ ܐܲܝܟ ܚܵܣܹ̇ܡ ܒܝܘܼܬܼܪܵܢ ܚܲܝܲܝ̈ܢ<EOS>ܨܒܼܵܐ ܕܲܢܟܲܣܸܐ ܡ̣ܢ ܪܸܥܝܵܢܲܢ ܫܘܼܢܝܵ ܚܲܝܵܘ̈ܗܝ<EOS>ܚܵܪ̣ ܛܲܢܵܢܵܐ ܕܕܲܠܡܵܐ ܬܸܗܘܸܐ ܐܘܼܪܚܵܐ ܕܚܲܝܹ̈ܐ<EOS>ܥܸܠܲܬܼ ܚܘܼܬܼܪܵܐ ܐ̇ܦ ܥܸܕܠܵܝܵܐ ܠܲܕܒܼܵܬܵܪܟܸܿܢ<EOS>ܐܲܪܡܝܼ ܐܘܼܪܚܵܐ ܘܪܲܟܸܿܒܼ ܥܸܠܬܼܵܐ ܠܘܵܬܼ ܬܲܠܡܝܼܕܹܗ<EOS>ܕܐܲܠܵܗܝ ܫܲܕܿܪܲܢܝ ܒܐܘܼܪܚܵܐ ܕܐܸܪܕܸܿܐ ܒܲܝܢܲܝ ܘܠܹܗ<EOS>ܒܲܕܿܩܹܗ ܪܸܡܙܵܐ ܠܫܘܼܢܝܵ ܚܲܝܵܘ̈ܗܝ ܠܪܸܥܝܵܢ ܐ̄ܢܵܫܵܐ<EOS>ܘܲܩܕܼܵܡ ܟܠܢܵܫ ܓܠ̣ܵܝܗܝ ܠܐܹܠܝܼܫܵܥ ܐܲܝܟ ܫܲܪܝܼܪܵܐ<EOS>ܚܲܝܘܼ ܡܵܪܝܵܐ ܘܚܲܝܵܐ ܗ̄ܝ̣ ܢܲܦܸܫܵܟ ܥܢܵܝ̣ܗܝ ܠܐܹܠܝܼܵܐ<EOS>ܕܠܵܐ ܫܵܒܹ̇ܩ ܐ̄ܢܵܐ ܚܘܼܒܵܟ ܪܲܒܵܐ ܥܕܲܡܵܐ ܠܚܲܪܬܼܵܐ<EOS>ܠܒܹܝܬܼ ܐܹܝܠ ܐܸܡ݂ܲܪ ܕܫܲܕܼܪܲܢܝ ܡ̇ܪܝܵܐ ܐ̄ܪܵܙܵܢܵܐܝܼܬܼ<EOS>ܠܐܲܬܼܪܵܐ ܕܫܵܘܹ̇ܐ ܕܢܸܬܼܟܲܢܸܐ ܒܹܗ ܫܸܡ ܐܲܠܵܗܵܐ<EOS>ܪܸܡܙܵܐ ܟܲܣܝܵܐ ܓܠ̣ܵܐ ܠܲܢܒܼܝܹ̈ܐ ܥܸܠܲܬܼ ܐܘܼܪܚܹܗ<EOS>ܘܲܢܦ݂ܲܩܘ ܠܐܘܼܪܥܹܗ ܕܲܢܙܚܝܘܼܢܵܝܗܝ ܒܪܘܼܚ ܓܸܠܝܵܢܐ<EOS>ܥܢ̣ܵܘ ܚܲܙܵܝܹ̈ܐ ܕܲܥܬܼܝܼ̈ܕܵܬܼܵܐ ܠܘܵܬܼ ܬܲܠܡܝܼܕܹܗ<EOS>ܕܝܵ̇ܕܲܥ ܐܲܢ̄ܬܿ ܟܲܝ ܕܝܵܘܡܵܢ ܢܵܣܹ̇ܒܼ ܡ̇ܪܝܵܐ ܠܡܵܪܵܟ<EOS>ܘܦܲܢܝܼ ܐܸܢܘܿܢ ܒܪܘܼܚ ܓܸܠܝܵܢܵܐ ܐܲܝܟ ܝܵܕܲܘܿܥܵܐ<EOS>ܕܲܓܼܠܸܐ ܗ̄ܘ̣ ܠܝܼ ܐ̄ܪܵܙܵܐ ܗܵܢܵܐ ܫܬܼܘܿܩܘ ܡ̣ܢ ܗܵܕܐ<EOS>ܐܵܦ ܠܐܝܼܪܝܼܚܘܿ ܐܸܚܲܝܕܼ ܥܸܠܬܼܵܐ ܠܘܵܬܼ ܬܲܠܡܝܼܕܗ<EOS>ܘܦܲܣܩ̣ܵܗ̇ ܠܥܸܠܬܹܗ ܒܫܸܡ ܐܲܠܵܗܵܐ ܘܚܲܝܹ̈ܐ ܕܢܲܦܫܹܗ<EOS>ܢܦ݂ܲܩܘ ܐܵܦ ܬܲܡܵܢ ܢܒܼܝܼ̈ܐ ܒܪܘܼܚܵܐ ܠܐܘܼܪܥܹܗ ܕܟܹܐܢܵܐ<EOS>ܟܲܕܼ ܡܸܬܼܢܲܒܹܿܝܢ ܥܲܠ ܫܘܼܢܵܝܹܗ ܕܡ̣ܢ ܨܹܝܕ ܐ̄ܢܵܫܵܐ<EOS>ܝܵ̇ܕܲܥ ܐܲܢ̄ܬܿ ܠܲܡ ܕܝܵܘܡ̇ܢ ܢܵܣܹ̇ܒܼ ܡ̇ܪܝܵܐ ܠܡܵܪܵܟ<EOS>ܢܒܼܝܹ̈ܐ ܫܲܐܸܠܘ ܠܘܵܬܼ ܐܹܠܝܼܫܵܥ ܘܐܸܡ݂ܲܪ ܕܲܫܬܼܘܿܩܘ<EOS>ܚܙ̣ܵܐ ܛܲܢܵܢܵܐ ܕܲܓܼܠܵܝ̣ܗܝ ܪܘܼܚܵܐ ܠܐ̄ܪܵܙ ܫܘܼܢܵܝܹܗ<EOS>ܘܐܸܚܲܕ݂ ܥܸܠܬܼܵܐ ܠܘܵܬܼ ܬܲܠܡܝܼܕܹܗ ܕܲܬܼܠܵܬܼ ܙܲܒܼܢܝܼ̈ܢ<EOS>ܡܵܪܝܵܐ ܫܲܕܿܪܲܢܝ ܥܕܲܡܵܐ ܠܝܘܿܪܕܿܢܵܢ ܕܐܹܙܲܠ ܘܐܸܗܦܘܿܟ<EOS>ܘܠܵܐ ܐܸܬܼܪܲܦܝܼ ܚܲܡܝܼܡ ܠܸܒܵܐ ܒܝܲܕ ܥܸܠ̈ܠܵܬܼܵܐ<EOS>ܪܘܼܚܵܐ ܠ̣ܥܸܙ ܒܹܗ ܕܢܸܦܘܿܩ ܢܸܚܙ̣ܐ ܬܲܗܪܵܐ ܪܲܒܵܐ<EOS>ܟܲܕܼ ܡܸܙܕܲܝܲܚ ܥܲܦܪܹܗ ܕܐܵܕܼܵܡ ܡ̣ܢ ܪ̈ܘܼܚܵܢܹܐ<EOS>ܚܙ݂ܲܩ ܐܹܠܝܼܵܐ ܒܐܘܼܪܚܵܐ ܚܕܲܬܵܐ ܠܒܲܪ ܡ̣ܢ ܐ̄ܢܵܫܵܐ<EOS>ܘܲܡ̣ܚܵܐ ܠܡܲܝ̈ܵܐ ܘܙܵܥ ܡ̣ܢ ܩܕܼܵܡ̇ܘܗܝ ܟܝܵܢܵܐ ܚܲܪܫܵܐ<EOS>ܐܲܪܝܼܡ ܢܲܚܬܹܿܗ ܘܲܡ̣ܚܵܐ ܠܢܲܗܪܵܐ ܘܠܲܦܓܹܗ ܠܲܬܼܪܹܝܢ<EOS>ܘܠܵܐ ܐܸܬܼܥܲܣܲܩܘ ܒܲܥܪܝܼܪ̈ܵܝܹܐ ܠܘܼܩܒܲܠ ܡܸܠܬܹܗ<EOS>ܟܝܵܢܵܐ ܚܲܪܫܵܐ ܕܚܹܝ̣ܠ ܡ̣ܢ ܪܸܡܙܵܐ ܕܲܟܼܣܸܐ ܒܢܲܚܬܵܐ<EOS>ܘܢ̣ܵܚ ܡ̣ܢ ܪܲܗܛܹܗ ܘܲܢܛܲܪ ܛܲܟܼܣܵܐ ܕܠܑܵܐ ܒܲܟܼܝܵܢܵܐ<EOS>ܥܲܒܲܪ ܐܹܠܝܼܵܐ ܥܲܡ ܬܲܠܡܝܼܕܹܗ ܐܲܝܟ ܕܲܒܼܝܲܒܼܫܵܐ<EOS>ܘܲܦܢ̣ܵܐ ܢܲܗܪܵܐ ܐܲܝܟ ܕܲܒܼܩܲܕܼܡܵܐ ܠܪܲܗܛܵܐ ܕܐܘܼܪܚܹܗ<EOS>ܩܵܡ̣ ܕܲܢܬܿܪܓܸܿܡ ܪܲܒܵܐ ܬܲܩܢܵܐ ܠܘܵܬܼ ܬܲܠܡܝܼܕܼܗ<EOS>ܘܲܢܦܲܫܸܩ ܠܹܗ ܐ̄ܪܵܙܵܐ ܕܟܲܣܝܼ ܒܝܲܕܼ ܥܸܠ̈ܠܵܬܼܵܐ<EOS>ܡܵܢܵܐ ܨܵܒ̇ܝܬܿ ܫܐܲܠ ܘܐܸܬܸܿܠ ܠܵܟ ܥܘܼܬܼܪܵܐ ܕܪܘܼܚܵܐ<EOS>ܥܲܕܠܵܐ ܐܸܬܿܕܼܒܲܪ ܠܐܲܝܟܵܐ ܕܣܵܡ݂ܲܢܝ ܪܸܡܙܑܵܐ ܠܡܹܐܙܲܠ<EOS>ܫܐܸ݂ܠ ܬܲܠܡܝܼܕܼܵܐ ܠܪܲܒܵܐ ܢܲܟܼܦܵܐ ܙܲܝܢܵܐ ܥܦܝܼܦܵܐ<EOS>ܕܢܹܐܙܲܠ ܢܲܩܪܸܒܼ ܒܝܲܕܼ ܥܘܼܕܪܵܢܹܗ ܠܘܼܩܒܲܠ ܛܘܥܝܲܝ<EOS>ܪܲܒܵܐ ܕܲܚܙܵܐ ܕܐܲܣܓܿܝܼ ܘܲܫܐܸ̣ܠ ܠܒܲܪ ܡ̣ܢ ܛܲܟܼܣܵܐ<EOS>ܟܠ̣ܵܝܗܝ ܡ̣ܢ ܗܵܕܹܐ ܥܲܕܼ ܡܸܫܬܿܢܸܐ ܘܟܸܢ ܝܵܗܹ̇ܒܼ ܠܹܗ<EOS>ܠܵܘ ܒܲܚܣܵܡܵܐ ܟܠ̣ܵܐ ܡ̇ܘܗܲܒܼܬܼܵܐ ܡ̣ܢ ܬܲܠܡܝܼܕܹܗ<EOS>ܗܘ̤ ܬܲܠܡܝܼܕܼܵܐ ܐܲܡܪܲܚ ܣܲܓܿܝܼ ܘܣ̣ܵܡ ܠܹܗ ܛܲܟܼܣܵܐ<EOS>ܐܸܢܗܘ̤ ܕܬܸܚܙܹܝܢܝ ܕܲܡܫܲܢܹܐ ܠܝܼ ܪܸܡܙܵܐ ܡܸܢܵܟ<EOS>ܣܲܒܼ ܡ̇ܘܗܲܒܼܬܼܵܐ ܐܲܟܼܡܵܐ ܕܲܫܐܸܠܬܿ ܘܝܲܩܲܪ ܕܲܪܓܹܗ<EOS>ܠܵܘ ܦܘܼܠܵܓܼܵܐ ܕܥܲܠ ܫܘܼܢܵܝܹܗ ܣܕܲܩ ܪܸܥܝܵܢܹܗ<EOS>ܐܸܠܵܐ ܕܲܪܢܵܐ ܕܕܲܠܡܵܐ ܩܲܝܵܡ ܦܵܘܫܹܗ ܩܲܠܝܼܠ<EOS>ܐܸܢ ܕܵܒܲܪ ܠܝܼ ܦܘܼܩܕܵܢ ܟܲܣܝܵܐ ܠܒܲܪ ܡ̣ܢ ܐ̄ܢܵܫܵܐ<EOS>ܢܸܗܘܸܐ ܥܲܡܵܟ ܚܲܝܠܵܐ ܕܪܘܼܚܵܐ ܐܲܝܟ ܨܸܒܼܝܵܢܵܟ<EOS>ܫܲܠܸܡ ܪܲܒܵܐ ܠܘܵܬܼ ܬܲܠܡܝܼܕܹܗ ܙܘܼܗܵܪ ܡܸܠܵܘ̈ܗܝ<EOS>ܘܡܲܛܝܼܘ ܟܸܢܫܹ̈ܐ ܕܲܫܡܲܝܵܢܹ̈ܐ ܕܲܢܫܲܢܘܿܢܵܝܗܝ<EOS>ܚܵܘܝܘܼ ܛܲܟܼܣܵܐ ܕܪ̈ܲܟܼܫܵܐ ܕܢܘܼܪܵܐ ܕܲܟܼܕܝܼܢܝܼܢ ܗ̄ܘ̣ܵܐ<EOS>ܐܵܦ ܡܲܪܟܲܒܼܬܼܵܐ ܕܲܚܙܝܼܩܵܐ ܗ̄ܘ̣ܵܬܼ ܒܥܲܪ݁ܩܲܝ ܢܘܼܪܵܐ<EOS>ܓܝܼܓܠܹ̈ܐ ܕܢܘܼܪܵܐ ܡܸܬܼܚܲܙ̈ܝܵܢ ܗ̣̄ܘܲܝ̈ ܬܚܹܝܬܼ ܡܲܪܟܲܒܼܬܼܵܐ<EOS>ܘܓܸܦܹ̈ܐ ܕܢܘܼܪܵܐ ܩܢܹܝܢ ܗ̄ܘ̣ܵܘ ܪ̈ܲܟܼܫܵܐ ܐܲܝܟ ܦܵܪ̈ܘܿܚܐ<EOS>ܠܵܘ ܢܘܼܪܵܐ ܗ̄ܘ̣ܵܬܼ ܗܵܝ̇ ܡܲܪܟܲܒܼܬܼܵܐ ܕܡܸܬܼܚܲܙܝܵܐ ܗ̄ܘ̣ܵܬܼ<EOS>ܐܵܦܠܵܐ ܪ̈ܲܟܼܫܵܐ ܩܢܹܝܢ ܗ̄ܘ̣ܵܘ ܪܸ̈ܓܼܫܹܐ ܐܵܘ ܪ̈ܲܟܵܒܹܐ<EOS>ܚܸܙܘܵܐ ܗ̄ܘ̣ܵܐ ܓܹܝܪ ܘܠܑܵܐ ܗ̄ܘ̣ܵܐ ܓܘܼܫܡܵܐ ܕܡܸܬܼܚܵܘܸܐ ܗ̄ܘ̣ܵܐ<EOS>ܚܙܵܬܼܵܐ ܕܢܘܼܪܵܐ ܘܐܸܣܟܹܿܝܡ ܪ̈ܲܟܼܫܵܐ ܕܠܵܐ ܪܘܼܟܵܒܹ̈ܐ<EOS>ܪ̈ܘܼܚܵܢܵܝܹܐ ܚܵܘܝܼܘ ܪ̈ܲܟܼܫܵܐ ܐܲܝܟ ܕܲܡܥܵܕܹܝܢ<EOS>ܘܲܠܪܘܼܡܪܵܡܹܗ ܕܒܲܪ ܬܵܘܬܵܒܹ̈ܐ ܟܕܲܢܘ̣ ܡܲܪܟܼܒܼܬܼܵܐ<EOS>ܪܸܡܙܵܐ ܟܲܣܝܵܐ ܐܲܪܗܸܒܼ ܐܸܢܘܿܢ ܠܘܸܬܼ ܣܘܼܥܪܵܢܵܐ<EOS>ܕܒܲܕܼܚܝܼ̈ܠܵܬܼܵܐ ܢܚܵܘܘܿܢ ܚܸܙܘܵܐ ܕܪܘܼܡܪܵܡ ܐ̄ܢܵܫܵܐ<EOS>ܐ̄ܪܵܙܵܐ ܪܲܒܵܐ ܨܵܪܘ ܪ̈ܘܼܚܵܢܹܐ ܠܐܲܪ̈ܥܵܝܹܐ<EOS>ܕܗܵܐ ܡܸܬܼܥܲܠܸܐ ܟܝܵܢܵܐ ܫܝܼܛܵܐ ܠܘܵܬܼ ܪܘܼܡܪܵܡ̇ܐ<EOS>ܒܝܲܕܼ ܡܲܪܟܼܒܼܬܼܵܐ ܪܫܲܡ̣ܘ ܙܘܼܝܵܚܵܐ ܕܥܲܦܪܹܗ ܕܐܵܕܼܵܡ<EOS>ܕܡܝܼܩܲܪ ܠܹܗ ܪܸܡܙܵܐ ܠܚܲܪܬܼܵܐ ܒܝܲܕܼ ܣܘܼܟܵܠܵܐ<EOS>ܒܚܲܕܼ ܕܲܡܫܲܢܸܐ ܘܠܵܐ ܒܵܠ݁ܲܥ ܠܹܗ ܡ̇ܘܬܵܐ ܝܲܥܢܵܐ<EOS>ܨܵܪ ܠܲܢ ܐ̄ܪܵܙܵܐ ܕܚܲܝܹ̈ܐ ܚܲܕܼܬܹ̈ܐ ܕܠܵܐ ܫܘܼܠܵܡܵܐ<EOS>ܒܝܲܕ ܐܹܠܝܼܵܐ ܓܠ̣ܵܐ ܒܵܪܘܝܵܐ ܠܡܵܝܘܿܬܼܘܼܬܼܵܐ<EOS>ܕܩܲܝܵܡ ܣܲܒܼܪܵܐ ܠܲܕܼܠܵܐ ܣܲܒܼܪܵܐ ܒܫܘܼܠܵܡ ܙܲܒܼܢܹ̈ܐ<EOS>ܥܒ݂ܲܕܼ ܫܘܼܢܵܝܹܗ ܒܚܲܕܼ ܪ̈ܘܼܚܵܢܹܐ ܒܚܸܘܙܵܐ ܪܲܒܵܐ<EOS>ܕܲܢܒܲܕܸܿܩ ܠܲܢ ܥܲܠ ܫܘܼܢܵܝܲܢ ܕܲܠܘܵܬܼ ܪܵܘܡ̇ܐ<EOS>ܐܵܽܦ ܡܲܪܟܸܿܒܼܬܼܵܐ ܕܲܡܙܲܝܚܵܐ ܗ̄ܘ̣ܵܬܼ ܠܒܲܪ ܬܵܘܬܵܒܹ̈ܐ<EOS>ܠܐܲܦܲܝ̈ ܪܵܘܡ̇ܐ ܡܚܵܘܸܐ ܗ̄ܘ̣ܵܐ ܠܹܗ ܪܸܡܙܵܐ ܠܪܲܛܹܗ<EOS>ܗܘ̤ܵܐ ܦܲܓܼܪܵܢܵܐ ܐܲܝܟ ܗܸܢܝܘܿܟܼܵܐ ܠܥܸܠ ܡ̣ܢ ܪܘܼܚܵܐ<EOS>ܘܐܸܚܲܕܼ ܒܸܣܪܵܐ ܒܥܲܪ̈ܩܲܝ ܢܘܼܪܵܐ ܘܠܵܐ ܐܸܣܬܲܢܲܛ<EOS>ܐܘܿ ܦܲܓܼܪܵܢܵܐ ܕܲܪܟܸܒܼ ܪܘܼܚܵܐ ܘܦܲܓܸܿܕܼ ܢܘܼܪܵܐ<EOS>ܐܘܿ ܒܸܣܪܵܢܵܐ ܕܠܵܐ ܐܸܬܼܚܲܪܵܟ ܒܫܲܠܗܸܒܼܝܼܬܼܵܐ<EOS>ܐܘܿ ܝܲܩܝܼܪܵܐ ܕܲܩܼܢܵܐ ܓܸܦܹ̈ܐ ܕܦܵܪܘܿܚܘܼܬܼܵܐ<EOS>ܐܘܿ ܡ̇ܝܘܿܬܼܵܐ ܕܠܵܐ ܩܸܬܲܬ̤ ܒܹܗ ܐܝܼܕܼܵܐ ܕܡ̇ܘܬܵܐ<EOS>ܣܵܡ̣ܡܹܗ ܪܸܡܙܵܐ ܒܝܲܕܼ ܪ̈ܘܼܚܵܢܹܐ ܠܥܸܠ ܡ̣ܢ ܪ̈ܲܟܼܫܵܐ<EOS>ܘܦܵܫ̣ ܠܲܡ ܡܲܥܦ̄ܪܹܗ ܐܲܝܟ ܪܲܗܒܼܘܿܢܵܐ ܠܘܵܬܼ ܬܲܠܡܝܼܕܹܗ<EOS>ܒܢܲܚܬܵܐ ܕܦܲܓܼܪܹܗ ܝܲܗ̣̄ܒܼ ܠܹܗ ܐܵܬ̤ܐ ܕܡܸܕܹܿܡ ܕܲܫܐܸ̣ܠ<EOS>ܕܲܥܦܝܼܦܵܐܝܼܬܼ ܩܲܒܸܿܠ ܕܲܪܓܼܵܐ ܒܓܸܠܝܵܐ ܘܟܸܣܝܵܐ<EOS>ܪܟܸܒܼ ܒܸܣܪܵܢܵܐ ܠܥܸܠ ܡ̣ܢ ܪܘܼܚܵܐ ܘܲܦܪ݂ܲܚ ܒܐܵܐܲܪ<EOS>ܘܬܲܪܨܹܗ ܪܸܡܙܵܐ ܠܫܘܼܠܵܡ ܐܘܼܪܚܹܗ ܠܘܲܥܕܵܐ ܕܲܥܕܹܢ<EOS>ܠܲܥܕܹܢ ܫܲܢܝܼ ܒܲܪ ܬܵܘܬܵܒܹ̈ܐ ܘܠܵܘ ܠܲܫܡܲܝܵܐ<EOS>ܘܒܲܐܪܥܵܐ ܢܲܛܪܹ݂ܗ ܪܸܡܙܵܐ ܒܚܲܝܹ̈ܐ ܘܠܵܘ ܒܲܪܩܝܼܥܵܐ<EOS>ܠܵܐ ܓܹܝܪ ܕܲܪ̈ܫܵܗ݂̇ ܠܐܘܼܪܚܵܐ ܕܪܵܘܡ̇ܐ ܪ̈ܓܼܠܹܗ ܕܒܸܣܪܵܐ<EOS>ܘܠܵܐ ܐܸܬܼܦܲܚܲܬ̤ ܗܵܝ̇ ܡܲܥܲܠܬܵܐ ܠܡܵܝܘܿܬܼܘܼܬܼܵܐ<EOS>ܚܲܕܼ ܗ̄ܘ̣ ܒܲܠܚܘܿܕܼ ܡ̣ܢ ܡ̇ܝܘܿܬܹ̈ܐ ܣܠܸ̣ܩ ܠܲܫܡܲܝܵܐ<EOS>ܗܵܘ̇ ܕܥ̣ܡܲܪ ܒܹܗ ܦܬ݂ܲܚ ܗ̄ܘ̣ܵܐ ܪܩܝܼܥܵܐ<EOS>ܥܲܠ ܕܲܢܫܲܡܸܫ ܒܲܩܕܼܘܿܫ ܩܘܼܕܫܹ̈ܐ ܚܠܵܦ ܡ̇ܝܘܼܬܹ̈ܗ<EOS>ܗܘ̤ܝܘܼ ܕܲܣܠܸ̣ܩ ܥܲܡ ܨܸܒܼܝܵܢܵܐ ܕܲܢ̣ܚܸܬܼ ܨܹܐܕܼܵܘܗܝ<EOS>ܘܗܘ̤ ܐܸܬܼܥܲܠܝܼ ܠܥܸܠ ܡ̣ܢ ܟܠܵܐ ܕܲܢܫܲܠܸܡ ܟܠ<EOS>ܒܡܸܠܬܼܵܐ ܕܝܼܠܹܗ ܕܠܵܐ ܡܸܫܬܲܪܝܵܐ ܬܲ̇ܚܸܡ̄ܢ ܡܸܠܬܲܢ<EOS>ܕܠܲܝܬܿ ܐ̄ܢܵܫ ܕܲܣܠܸܩ̣ ܡ̣ܢ ܡ̇ܝܘܿܬܹ̈ܐ ܐܸܠܵܐ ܐܸܢ ܗܘ̤<EOS>ܠܐܲܦܲܝ̈ ܪܵܘܡ̇ܐ ܢܲܓܼܕܹܿܗ ܪܸܡܙܵܐ ܠܒܲܪ ܬܵܘܬܵܒܹ̈ܐ<EOS>ܘܡ̣ܢ ܕܐܸܬܼܥܲܠܝܼ ܣܵܡܹ݂ܗ ܒܲܥܕܹܝܢ ܒܐܲܬܼܪܵܐ ܦܲܐܝܵܐ<EOS>ܬܲܡ̇ܢ ܢܲܛܪܹܗ ܥܲܡ ܒܲܪ ܓܸܢܣܹܗ ܚܢܘܿܟ ܕܐܸܫܬܲܢܝܼ<EOS>ܕܬܲܡ̇ܢ ܢܸܗܘܘܿܢ ܠܒܲܪ ܡ̣ܢ ܚܲܫܵܐ ܒܐ̄ܪܵܙ ܡܲܠܟܿܘܼܬܼܵܐ<EOS>ܒܗܘܿܢ ܚܵܘܝܼ ܠܲܢ ܐܵܬ̤ܐ ܕܫܲܝܢܵܐ ܕܲܠܘܵܬܼ ܓܸܢܣܲܢ<EOS>ܘܲܒܼܚܲܝܲܝ̈ܗܘܿܢ ܡ̣ܠܲܟ ܚܲܝܘܼܬܼܵܐ ܠܡܵܝܘܿܬܼܘܼܬܼܵܐ<EOS>ܗܡܲܝܪܹ̈ܐ ܕܚܘܼܒܵܐ ܐܸܚܲܕ݂ ܐܸܢܘܿܢ ܠܫܲܝܢܵܐ ܕܐ̄ܢܵܫܵܐ<EOS>ܘܲܟܼܡܵܐ ܕܗܸܢܘ̣ܿܢ ܒܐܲܬܼܪܵܐ ܕܚܲܝܹ̈ܐ ܫܲܪܝܼܪ ܣܲܒܼܪܲܢ<EOS>ܚܪܘܼܪܹ̈ܐ ܕܢܲܦܫܵܐ ܘܢܘܼܚܵܡ ܦܲܓܼܪܵܐ ܐܸܫܬܵܘܕܿܝܼ ܠܲܢ<EOS>ܘܲܥܒ݂ܲܪ ܐܸܢܘܿܢ ܐܲܝܟ ܥܲܪ̈ܒܹܐ ܒܐܸܫܛܵܪ ܚܲܝܲܝ̈ܢ<EOS>ܐܲܪܡܝܼܘ ܐܝܼܕܼܵܐ ܒܲܕܼܝܵܬܹܩܹܐ ܕܚܘܼܕܵܬܼ ܦܲܓܼܪܵܝܢ<EOS>ܒܗܵܝ̇ ܕܲܢܛܝܼܪܝܼܢ ܗܲܕܵܡܲܝ̈ܗܘܿܢ ܕܠܵܐ ܢܸܟܼܝܵܢܹ̈ܐ<EOS>ܦܲܠܓܹܗ ܠܙܲܒܼܢܵܐ ܕܥܘܼܡܪܵܐ ܕܙܲܒܼܢܵܐ ܠܲܡ̈ܢܵܘܵܬܼܵܐ<EOS>ܕܢܸܙܪܘܿܥ ܣܲܒܼܪܵܐ ܕܚܵܝܑܬܼ ܡܝܼ̈ܬܹܐ ܒܟܼܠܗܘܿܢ ܕܵܪܹ̈ܐ<EOS>ܫܲܢܝܼ ܠܲܚܢܘܿܟ ܒܥܸܣܪܵܐ ܕܵܪ̈ܝܼܢ ܕܚܲܒܸܿܠܘ ܛܲܟܼܣܵܐ<EOS>ܘܐܲܠܸܦ ܐܸܢܘܿܢ ܒܝܲܕܸ ܫܘܼܢܵܝܹܗ ܡ̣ܢ ܚܸܡܬܹܗ<EOS>ܒܡܸܨܥܲܬܼ ܕܵܪܹ̈ܐ ܕܒܲܪ ܐܹܠܝܼܵܐ ܘܢܲܛܪܹܗ ܒܚܲܝܹ̈ܐ<EOS>ܘܲܒܼܪܘܼܡܪܵܡܹܗ ܓܠ̣ܵܐ ܥܲܠ ܫܘܼܒܼܚܵܐ ܕܠܵܐ ܡܵܝܘܿܬܹ̈ܐ<EOS>ܒܫܘܼܠܵܡ ܙܲܒܼܢܹ̈ܐ ܢܣ݂ܲܒܼ ܚܲܕܼ ܡܸܢܲܢ ܐܲܝܟ ܪܹܫܝܼܬܼܵܐ<EOS>ܘܲܒܼܝܲܕܼ ܕܸܒܼܚܹܗ ܪܲܥܝܼ ܠܟܼܠܵܐ ܥܲܡ ܪܲܒܿܘܼܬܹܗ<EOS>ܠܵܘ ܐܲܝܟ ܥܲܒܼ̈ܕܹܿܐ ܢܲܛܪܹܗ ܒܚܲܝܹ̈ܐ ܠܒܲܪ ܡ̣ܢ ܐ̄ܢܵܫܵܐ<EOS>ܕܥܲܒܼ̈ܕܹܿܐ ܒܐܲܪܥܵܐ ܘܗܘ̤ ܐܲܝܟ ܡܵܪܵܐ ܠܥܸܠ ܒܲܫܡܲܝܵܐ<EOS>ܚܢܘܼܟ ܘܐܹܠܝܼܵܐ ܒܐܲܪܥܵܐ ܢܛܝܼܪܝܼܢ ܒܐܲܬܼܪܵܐ ܕܲܥܕܹܝܢ<EOS>ܘܗܘ̤ ܒܲܫܡܲܝܵܐ ܡܲܡܠܸܟ ܥܲܠ ܟܠ ܥܲܡ ܢܵܣܘܿܒܹܗ<EOS>ܒܓܼܵܘ ܦܲܪܕܲܝܣܵܐ ܐܲܥܡܲܪ ܐܸܢܘܿܢ ܠܥܲܒܼ̈ܕܹܿܐ ܛܵܒܹ̈ܐ<EOS>ܚܠܵܦ ܪܲܗܒܼܘܿܢܵܐ ܕܗܵܘ̇ ܬܘܼܩܵܢܵܐ ܕܠܵܐ ܡܸܬܼܚܲܒܲܠ<EOS>ܠܵܘ ܦܘܼܪܥܵܢܵܐ ܢܣ݂ܲܒܼܘ ܫܲܪܝܼܪܹ̈ܐ ܥܘܼܡܪܵܐ ܕܲܥܕܝܢ<EOS>ܕܲܢܛܝܼܪ ܐܲܓܼܪܵܐ ܕܲܟܼܠܝܼܠܲܝ̈ܗܘܿܢ ܒܡܲܠܟܿܘܼܬܼ ܪܵܘܡ̇ܐ<EOS>ܩܲܕܸܿܡ ܓܹܝܪ ܚܵܪ̣ ܗܵܘ̇ ܝܵ̇ܕܲܥ ܟܠ ܒܥܘܼܕܼܪܵܢ ܚܲܝܲܝ̈ܢ<EOS>ܘܢܲܛܪܹ݂ܗ ܒܐ̄ܪܵܙܵܐ ܠܡܘܼܠܟܵܢ ܟܹܐܢܹ̈ܐ ܡܸܛܠܵܬܲܢ<EOS>ܠܲܢ ܗ̄ܘ̣ ܚܵܐܲܪ ܘܟܸܢ ܓܵܡܲ݁ܪ ܠܹܗ ܠܫܘܼܘܕܲܝ ܡܸܠܵܘ̈ܗܝ<EOS>ܕܢܸܣܲܒܼ ܐܲܟܲܚ̄ܕ ܚܪܘܼܪܹ̈ܐ ܕܦܲܓܼܪܲܢ ܘܦܘܼܪܩܵܢ ܢܲܦܫܲܢ<EOS>ܗܵܐ ܕܼܪܫܲܬ̤ ܠܲܢ ܥܸܠܲܬܼ ܟܹܐܢܹ̈ܐ ܐܘܼܪܚܵܐ ܠܚܲܝܹ̈ܐ<EOS>ܬܵܘ ܢܸܪܕܹܿܐ ܐܲܝܟ ܕܲܒܼܐ̄ܪܵܙܵܐ ܠܘܵܬܼ ܫܘܼܠܵܡܵܐ<EOS>ܗܵܐ ܚܵܘܝܼ ܠܲܢ ܒܝܲܕܼ ܫܘܼܢܵܝܵܐ ܕܲܬܼܪܹܝܢ ܐ̄ܢܵܫܵܐ<EOS>ܕܲܡܫܲܢܹܐ ܠܲܢ ܠܘܵܬܼ ܬܘܼܩܵܢܵܐ ܕܠܵܐ ܡܸܬܼܚܲܒܲܠ<EOS>ܬܵܘ ܢܸܬܼܪܸܘܿܟ ܠܲܢ ܢܝܼܫܵܐ ܕܟܹܐܢܹ̈ܐ ܘܢܼܚܢܸܐ ܠܩܘܼܒܼܠܹܗ<EOS>ܘܲܢܚܘܼܪ ܟܠܢܵܫ ܒܝܲܕܼ ܚܘܼܡܣܵܢܵܐ ܕܪܸ̈ܥܝܵܢܲܝܗܘܿܢ<EOS>ܥܢܝܼܪ ܕܲܡܟܿܘܼܬܲܢ ܒܩܵܠܵܐ ܚܲܠܝܵܐ ܕܦܸܬܼܓܼܵܡܲܝ̈ܗܘܿܢ<EOS>ܘܢܸܪܕܿܘܿܦ ܝܘܼܩܪܵܐ ܕܲܪ̈ܓܼܝܼܓܼܵܬܼܵܐ ܡ̣ܢ ܪܸܥܝܵܢܲܢ<EOS>ܢܫܝܼܓܼ ܚܘܼܫܵܒܲܝ̈ܢ ܡ̣ܢ ܨܵܐܘܼܬܼܵܐ ܕܥܵܘܠܵܐ ܣܲܢܝܵܐ<EOS>ܘܢܸܚܙ̣ܐ ܢܲܦܫܲܢ ܒܝܲܕ ܡܲܚܙܝܼܬܼܵܐ ܕܕܘܼܒܵܪ̈ܲܝܗܘܿܢ<EOS>ܐܲܝܟ ܢܛܘܼܪܹ̈ܐ ܟܪܝܼܟܼܝܼܢ ܟܠܢܵܫ ܠܡܲܫܪܝܼܬܼ ܓܸܢܣܲܢ<EOS>ܠܵܐ ܢܸܬܼܪܲܦܸܐ ܕܲܠܡܵܐ ܢܸܬܼܪܘܿܥ ܒܝܼܫܵܐ ܠܣܸܕܪ̈ܲܝܢ<EOS>ܢܡܲܪܸܐ ܟܠܫܵܥ ܒܕܼܘܼܒܵܪ̈ܲܝܗܘܿܢ ܠܘܵܬܼ ܫܘܼܠܵܡܵܐ<EOS>ܝܵܘܡ̇ܢ ܘܲܡܚܵܪ ܕܗܵܐ ܡܲܢܲܥ ܠܹܗ ܫܘܼܠܵܡ ܚܲܝܲܝ̈ܢ<EOS>ܒܗܲܝܡܵܢܘܼܬܼܵܐ ܙܟܼܵܘ ܢܲܨܝܼܚܹ̈ܐ ܠܚܲܫܹ̈ܐ ܕܲܒܼܗܘܿܢ<EOS>ܒܵܗ̇ ܢܸܬܼܓܵܘܲܣ ܒܟܼܠ ܬܲܟܼܬܿܘܼܫܝܼ̈ܢ ܕܦܲܓܼܪܵܐ ܘܢܲܦܫܵܐ<EOS>ܣܲܟܿܪܵܐ ܐܝܼܬܹܝܗ̇ ܡܩܲܒܿܠܲܬܼ ܓܹܐܪܹ̈ܐ ܕܲܒܼܥܸܠܕܲܪܵܐ<EOS>ܘܠܵܐ ܚܵܣܹ̇ܝܢ ܠܵܗ̇ ܣܲܝܦܵܐ ܕܢܘܼܪܵܐ ܠܫܲܪܝܼܪܘܼܬܼܵܗ̇<EOS>ܒܵܗ̇ ܡܸܬܼܒܲܚܪܝܼܢ ܪܸܥܝܵܢ ܐ̄ܢܵܫܵܐ ܐܲܝܟ ܕܲܒܼܟܼܘܼܪܵܐ<EOS>ܘܪܸܬܼܚܵܐ ܕܚܲܫܹ̈ܐ ܡܚܵܘܸܐ ܙܹܐܦܵܐ ܕܣܲܢܝܼܘܼܬܼ ܢܲܦܫܵܐ<EOS>ܢܸܗܘܸܐ ܕܲܗܒܼܵܐ ܪܸܥܝܵܢ ܢܲܦܫܲܢ ܒܟܼܘܼܪ ܒܘܼܚܪܵܢܵܗ̇<EOS>ܘܠܵܐ ܢܸܬܼܪܲܦܸܐ ܩܕܼܵܡ ܚܘܼܬܼܚܵܬܹ̈ܐ ܕܝܲܨܪܲܢ ܒܝܼܫܵܐ<EOS>ܒܝܼܫܘܿܥ ܢܸܚܘܼܪ ܐܵܦ ܢܸܬܿܕܲܡܸܐ ܒܚܘܼܡܣܵܢ ܢܲܦܫܲܢ<EOS>ܕܲܗܘ̤ܵܐ ܪܹܫܵܐ ܐܵܦ ܓܵܡܘܿܪܵܐ ܕܗܲܝܡܵܢܘܼܬܲܢ<EOS>ܚܠܵܦ ܚܲܕܼܘܼܬܼܵܐ ܨܠܝܼܒܵܐ ܣܲܝܒܲܪ ܡܸܛܠܵܬܲܢ<EOS>ܢܩܵܘܸܐ ܒܚܘܼܒܵܐ ܕܗܲܝܡܵܢܘܼܬܹܗ ܕܢܲܡܠܸܟ ܥܲܡܹܗ<EOS>ܥܘܼܢܵܝܵܐ ܢܸܗܘܸܐ ܨܵܘܡܲܢ ܠܲܡܫܝܼܚܵܐ ܙܘܿܦܵܐ ܠܚܘܼܪܵܪ ܟܘ̈ܬܼܡ̇ܬܲܢ<EOS>