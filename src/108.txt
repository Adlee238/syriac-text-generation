ܥܲܠ ܡܲܟܼܣܵܢܘܼܬܼܵܐ ܕܒܼܢܵܬܼ̈ ܚܵܘܵܐ ܘܥܲܒܠ<EOS>ܡܐܡܪܐ ܕܐܪܒܥܝܢ ܘܫܒܥܐ<EOS>ܥܲܠ ܡܲܟܼܣܵܢܘܼܬܼܵܐ ܕܒܼܢܵܬܼ̈ ܚܵܘܵܐ ܘܥܲܒܠ ܦܘܼܪ̈ܣܹܐ<EOS>ܘܨܸܢ̈ܥܵܬܼܵܐ ܕܥܵܒܼ̈ܕܵܢ<EOS>ܚܵܘܵܐ ܡܥܝܼܢܵܐ ܕܲܪܕܼܵܘ ܡܸܢܵܗ̇ ܚܲܝܹ̈ܐ ܠܐ̄ܢܵܫܵܐ<EOS>ܗܦܲܟܼܬܹܗ ܠܫܸܩܝܵܐ ܕܒܲܣܝܼܡܘܼܬܼܵܗ̇ ܠܡܸܪܲܬܼ ܡ̇ܘܬܵܐ<EOS>ܐܸܠܥܵܐ ܕܲܗܘ̤ܵܬܼ ܥܸܕܼܪܵܐ ܠܐܵܕܼܵܡ ܝܼܚܝܼܕܼܵܝܵܐ<EOS>ܗܘ̤ܵܬܼ ܠܵܗ̇ ܩܸܫܬܵܐ ܒܐܝܼܕܲܝ̈ ܒܝܼܫܑܵܐ ܠܩܘܼܒܼܠܹܗ ܕܐܵܕܼܵܡ<EOS>ܚܲܝܹ̈ܐ ܟܲܢܝܵܗ̇ ܗܵܘ̇ ܦܘܼܩܕܵܢܵܐ ܕܣܵܡ̣ ܒܵܗ̇ ܚܲܝܹ̈ܐ<EOS>ܘܫܲܚܠܸܦܬܹܗ ܗ̤ܝ ܠܫܸܡ ܚܲܝܘܼܬܼܵܐ ܠܡܵܝܘܿܬܼܘܼܬܼܵܐ<EOS>ܒܸܣܪܵܐ ܡ̣ܢ ܒܸܣܪܝ ܩܪܵܗ̇ ܐܵܦ ܠܵܕܼܵܡ ܒܲܢܒܼܝܼܘܼܬܼܵܐ<EOS>ܘܪܓܸܿܠܬܼܵܗ̇ ܗ̤ܝ ܠܲܢܒܼܝܼܘܼܬܹܗ ܒܠܵܐ ܫܲܘܝܘܼܬܼܵܐ<EOS>ܐܲܢ̄ܬܿܬܼܵܐ ܐܸܡ݂ܲܪ ܕܢܸܩܪܹܝܗ̇ ܟܠܢܵܫ ܒܫܸܡ ܫܲܝܘܼܬܼܵܐ<EOS>ܘܲܣܕܲܩܬܹܗ ܗ̤ܝ ܠܫܲܝܢܵܐ ܕܐ̄ܢܵܫܵܐ ܒܚܸܪܚܵܘܼܬܼܵܗ̇<EOS>ܥܲܡܹܗ ܕܐܵܕܼܵܡ ܥܠܲܬ̤ ܠܲܥܕܹܢ ܒܪܵܫܝܼܬܼ ܕܲܗܘ̤ܵܬܼ<EOS>ܘܥܲܡܹܗ ܩܲܒܿܠܲܬ̤ ܦܘܼܩܕܵܢ ܚܲܝܹ̈ܐ ܕܥܲܠ ܐܝܼܠܵܢܵܐ<EOS>ܚܲܝܹ̈ܐ ܡܠܸܐ ܗ̄ܘ̣ܵܐ ܗܵܘ̇ ܦܘܼܩܕܵܢܵܐ ܕܣܵܡ̣ ܒܵܪܘܿܝܵܐ<EOS>ܘܲܒܼܪܲܦܝܘܼܬܼܵܗ̇ ܥܒܲܕܼܬܹܗ ܢܸܒܼܥܵܐ ܕܡܲܪܕܸܿܐ ܡ̇ܘܬܵܐ<EOS>ܥܸܠܲܬܼ ܡ̇ܘܬܵܐ ܘܚܲܒܪܲܬܼ ܒܝܼܫܵܐ ܗܘ̤ܵܬܼ ܡ̣ܢ ܕܲܗܘ̤ܵܬܼ<EOS>ܘܡ̣ܢ ܗܲܕܵܡܹܝ̈ܗ̇ ܢܒܲܥܘ ܠܲܢ ܦܲܚܹ̈ܐ ܘܲܡܨܝܼ̈ܕܼܵܬܼܵܐ<EOS>ܠܵܐ ܫܲܘܝܘܼܬܵܐ ܐܸܬܼܚܲܙܝܲܬ̤ ܒܵܗ̇ ܡ̣ܢ ܫܘܼܪܵܝܵܐ<EOS>ܘܡܲܪܝܼܪܘܼܬܼܵܐ ܒܛܸܢܘ ܚܘܼܫܵܒܹܝ̈ܗ ܘܐܵܘܠܸܕܼ ܠܸܒܵܗ̇<EOS>ܟܪܘܿܡ̇ܐ ܕܚܘܼܨܦܵܐ ܛܵܫܲܬ̤ ܒܐܲܦܹܝ̈ܗ ܒܐܲܬܼܪܵܐ ܦܲܐܝܵܐ<EOS>ܘܠܵܐ ܐܸܬܼܟܲܚܕܲܬ̤ ܠܲܡܡܲܠܵܠܘܼ ܥܲܡ ܢܵܟܼܘܿܠܵܐ<EOS>ܐܲܝܟ ܙܵܢܝܼܬܵܐ ܩܵܡܲܬ̤ ܒܲܥܕܹܢ ܥܲܪܛܸܠܵܐܝܼܬܼ<EOS>ܘܕܲܚܙ̣ܵܗ̇ ܒܝܼܫܵܐ ܪܗܸܛ ܠܲܚܙܵܬܼܵܗ̇ ܘܙܲܢܝܼ ܥܲܡܵܗ̇<EOS>ܒܪܸ̈ܓܼܫܹܐ ܓܠܲܝܵ̈ܐ ܙܲܢܝܼ ܥܲܡܵܗ̇ ܐܵܟܹ̇ܠܩܲܪܨܲܐ<EOS>ܘܲܡ̣ܛܵܐ ܙܲܪܥܹܗ ܥܕܲܡ̇ܐ ܠܢܲܦܫܵܐ ܘܐܸܣܬܲܬܲܬܼ ܒܵܗ̇<EOS>ܒܫܸܡܥܵܐ ܓܵܪܲܬ̤ ܟܲܠܲܬܼ ܡܲܠܟܵܐ ܡܟܼܝܼܪܲܬܼ ܠܐܵܕܼܵܡ<EOS>ܘܥܲܕܼܠܵܐ ܢܸܡܛܹܐ ܝܘܿܡ ܡܸܫܬܿܘܼܬܼܵܗ̇ ܒܸܛܢܲܬ̤ ܥܘܸܠܵܐ<EOS>ܥܘܸܠܵܐ ܢܕܼܝܼܕܼܵܐ ܛܸܥܢܲܬ̤ ܢܲܦܫܵ̇ܗ̇ ܡ̣ܢ ܫܘܼܚܵܛܵܐ<EOS>ܘܠܵܘ ܨܒܼܵܬ̤ ܕܬܼܛܲܪ ܛܲܟܼܣܵܐ ܬܲܩܢܵܐ ܕܦܵܪܘܿܫܘܼܬܼܵܐ<EOS>ܪܸܓܼܬܼܵܐ ܒܝܼܫܬܵܐ ܫܒܼܵܬܹܗ ܠܗܵܘܢܵܗ̇ ܙܲܠܝܼܠܵܐܝܼܬܼ<EOS>ܘܲܕܼܠܵܐ ܟܘܼܚܵܕܼ ܦܸܫܛܲܬ̤ ܐܝܼܕܹܝ̈ܗ̇ ܥܲܠ ܐܝܼܠܵܢܵܐ<EOS>ܢܸܟܼܠܵܐ ܪܲܟܿܒܲܬ̤ ܥܲܡ ܢܵܟܼܘܿܠܵܐ ܟܲܕܵܒܼܵܐܝܼܬܼ<EOS>ܘܠܵܐ ܓܠܵܬ̤ ܠܐܵܕܼܵܡ ܐ̄ܪܵܙ ܒܝܼܫܘܼܬܹܗ ܥܕܲܡ̇ܐ ܕܐܸܟܼܠܲܬ̤<EOS>ܠܥܸܠ ܡ̣ܢ ܒܲܥܠܵܗ̇ ܒܥܵܬ̤ ܡܲܪܵܚܬܵܐ ܠܡܸܫܬܲܩܵܠܘܼ<EOS>ܥܲܠ ܗܵܝ̇ ܐܸܟܼܠܲܬ̤ ܘܐܵܦ ܝܸܗ̄ܒܲܬ̤ ܠܹܗ ܠܒܲܥܠܵܗ̇ ܘܐܸܟܲܠ<EOS>ܠܲܡܫܲܚܛܵܢܵܗ̇ ܫܠܸ݂ܡ ܨܸܒܼܝܵܢܵܗ̇ ܛܵܒܼ ܡ̣ܢ ܕܐܵܕܼܵܡ<EOS>ܘܛܵܟ ܗܘ̤ ܡܲܠ̣ܟܵܗ̇ ܕܗܝ̤ ܩܲܕܼܡ̇ܝܲܬܼ ܬܹܐܟܼܘܿܠ ܦܹܐܪܵܐ<EOS>ܠܡܸܠܟܹܿܗ ܫܸܡܥܲܬ̤ ܡ̣ܢ ܫܘܼܪܵܝܵܐ ܥܕܲܡ̇ܐ ܠܗܵܫܵܐ<EOS>ܘܠܵܐ ܦܪ݂ܲܫ ܠܸܒܵܗ̇ ܡ̣ܢ ܥܸܢܝܵܢܵܐ ܕܲܫܟܼܝܼܪ݁ܵܬܹܗ<EOS>ܬܸܢܘܲܝ ܒܝܼܫܬܵܐ ܗܘ̤ܵܬܼ ܠܵܗ̇ ܥܲܡܹܞ ܕܩܵܛܹ̇ܠ ܐ̄ܢܵܫܵܐ<EOS>ܘܠܵܐ ܪܵܓܵܐ ܠܵܗ̇ ܕܬܸܦܪܘܿܩ ܡܸܢܹܗ ܥܕܲܡ̇ܐ ܠܚܲܪܬܼܵܐ<EOS>ܥܲܡܹܗ ܪܓܼܝܼܓܼܵܐ ܠܲܡܙܲܢܵܝܘܼ ܒܲܫܟܼܝܼܪ݁ܵܬܼܵܐ<EOS>ܘܠܵܐ ܡܢܵܚ ܝܲܨܪܵܗ̇ ܠܡܸܫܬܵܘܬܵܦܘܼ ܒܫܲܦܝܼܪ݁ܵܬܼܵܐ<EOS>ܕܠܵܐ ܣܲܒܼܥܘܼܬܼܵܐ ܪܚܝܼܡ ܠܵܗ̇ ܚܘܼܒܹܿܗ ܕܲܡܚܲܒܿܠܵܢܵܐ<EOS>ܘܲܕܼܠܵܐ ܛܲܟܼܣܵܐ ܪܵܗܹ̇ܛ ܠܸܒܵܗ̇ ܒܵܢܲܪ ܢܸܩܦܹܗ<EOS>ܒܟܼܠ ܐܸܣܟܹܿܝܡܝܼ̈ܢ ܕܒܼܝܼܪ ܪܸܥܝܵܢܵܗ̇ ܨܹܝܕܼ ܥܸܢܝܵܢܹܗ<EOS>ܘܲܒܼܡܟܼܠ ܥܸܠ̈ܠܵܢ ܪܓܼܝܼܓܼܵܬܐ ܕܬܸܗܥܘܿܪ ܪܸܓܲܬܼ ܢܲܦܫܵܗ̇<EOS>ܪܸܓܲܬܼ ܒܝܼܫܵܐ ܪܚܝܼܡܵܐ ܠܢܲܦܫܵܗ̇ ܛܵܒܼ ܡ̣ܢ ܐܵܕܼܵܡ<EOS>ܘܠܲܫܟܼܝܼܪ݁ܵܬܹܗ ܡܥܲܦܸܩ ܗܵܘܢܵܗ̇ ܕܠܵܐ ܣܲܒܼܥܘܼܬܼܵܐ<EOS>ܒܗܵܘܢܵܐ ܡܙܲܢܝܵܐ ܥܲܡ ܩܵܛ̇ܘܿܠܵܐ ܓܠܝܼܙܲܬܼ ܗܵܘܢܵܐ<EOS>ܘܠܵܐ ܡܸܬܼܒܲܝܢܵܐ ܕܫܵܘܬܵܦܘܼܬܹܗ ܡܸܪܲܬܼ ܡ̇ܘܬܵܐ ܗ̄ܝ<EOS>ܒܪܓܲܬܼ ܒܸܣܪܵܐ ܨܪܝܼܟ ܪܸܥܝܵܢܵܗ̇ ܠܹܠܲܝ ܐܝܼܡܵܡ<EOS>ܘܒܼܥܸܢܝܵܢܵܐ ܕܙܲܠܝܼܠܘܼܬܼܵܐ ܥܢܹܝܢ ܚܘܼܫܸܵܒܹܝ̈ܗ̇<EOS>ܗܸܪܓܵܐ ܣܲܢܝܵܐ ܕܙܲܠܝܼܠܘܼܬܼܵܐ ܪܡܸܐ ܠܵܗ̇ ܟܠܫܵܥ<EOS>ܘܠܵܐ ܗܲܢܝܼ ܠܵܗ̇ ܥܸܢܝܵܢ ܚܲܝܹ̈ܐ ܪ̈ܘܼܚܵܢܝܹܐ<EOS>ܟܠܵܗ̇ ܒܟܼܠܵܗ̇ ܗܘ̤ܵܬܼ ܠܵܗ̇ ܐܲܟܲܚ̄ܕܼ ܙܲܠܝܼܠܘܼܬܼܵܐ<EOS>ܘܠܲܝܬܿ ܒܗ̇ ܕܘܼܟܿܬܼܵܐ ܕܬܸܫܪܸܐ ܒܓܼܵܘܵܗ̇ ܩܲܕܿܝܼܫܘܼܬܼܵܐ<EOS>ܒܝܼܫܵܐ ܫܪܸܐ ܒܵܗ̇ ܘܲܡܕܲܝܲܪ ܒܵܗ̇ ܐܲܡܝܼܢܵܐܝܼܬܼ<EOS>ܘܠܵܐ ܝܵܗܹ̇ܒܼ ܠܹܗ ܐܲܬܼܪܵܐ ܠܩܘܼܫܬܵܐ ܠܡܸܥܲܠ ܨܹܐܕܹܝ̈ܗ̇<EOS>ܠܲܝܬܿ ܝܘܼܬܼܪܵܢܵܐ ܠܐܲܝܢܵܐ ܕܡܲܥܢܸܐ ܢܵܦܫܹܗ ܒܥܘܼܡܪܵܗ̇<EOS>ܕܐܲܡܝܼܢ ܠܵܠܹ̇ܐ ܘܲܡܣܲܪܸܩ ܠܹܗ ܒܝܼܫܵܐ ܠܥܲܡܠܹܗ<EOS>ܥܘܼܡܪܵܐ ܦܲܐܝܵܐ ܥܲܒܼܕܵܗ̇ ܒܪܵܫܝܼܬܼ ܡܲܬܼܩܸܢ ܟܠܵܐ<EOS>ܘܫܲܟܲܪܬܼܵܗ̇ ܗ̤ܝ ܠܦܲܐܝܘܼܬܼ ܢܲܦܫܵܗ̇ ܒܲܫܟܼܝܼܪ̈ܵܬܼܵܐ<EOS>ܦܠܸܐ ܗ̄ܘ̣ܵܐ ܚܸܙܘܵܗ̇ ܘܲܪܓܼܝܼܓܼܵܐ ܗ̄ܘ̣ܵܬܼ ܥܲܕܼܠܸܵܐ ܬܸܚܛܸܐ<EOS>ܘܒܼܵܬܲܪ ܕܲܚܛܵܬ̤ ܢܸܕܲܬ̤ ܡܸܢܵܗ̇ ܠܥܝܼܪܹ̈ܐ ܘܐ̄ܢܵܫܵܐ<EOS>ܒܫܵܘܼܦܪܵܗ̇ ܬܗܲܪܘ ܗ̄ܘ̣ܵܘ ܟܸܢܫܲܝ̈ ܪܵܘܡ̇ܐ ܟܲܕܼ ܐܸܬܼܒܲܪܝܲܬ̤<EOS>ܘܡ̣ܢ ܕܐܸܣܬܲܢܚܲܬ̤ ܗܦܲܟܼܘ ܘܐܸܬܿܕܲܡܲܪܘ ܒܲܫܟܼܝܼܪ݁ܵܬܼܵܗ̇<EOS>ܣܲܢܝܘܼܬܼ ܢܲܦܫܵܐ ܚܙ̣ܵܘ ܪ̈ܘܼܚܵܢܹܐ ܘܲܥܪܲܩ̣ܘ ܡܸܢܲܢ<EOS>ܘܠܵܐ ܨܒܼܵܘ ܩܵܘܝܘܼ ܒܲܐܚܝܵܢܘܼܬܼܗܘܿܢ ܕܲܠܘܵܬܼ ܓܸܢܣܲܢ<EOS>ܡܸܛܠܵܬܼܵܗ̇ ܣܢ̣ܵܘ ܥܸܢܝܵܢܵܐ ܕܥܲܡ ܐ̄ܢܵܫܘܼܬܿܢ<EOS>ܘܐܲܪܚܸܩܘ ܘܲܫܪܵܘ ܒܐܲܦܲܝ̈ ܪܵܘܡ̇ܐ ܕܠܵܐ ܢܚܘܼܪܘܼܢ ܒܲܢ<EOS>ܥܡܠܵܐ ܡܪܝܼܩܵܐ ܚܲܫܒ̣ܿܘܼܗܝ ܠܥܲܡܠܗܘܿܢ ܕܡܸܛܠܵܬܲܢ<EOS>ܘܠܵܐ ܨܵܒܹ̇ܝܢ ܗ̄ܘ̣ܵܘ ܠܲܡܫܲܡܵܫܘܼ ܨܼܒܼܝܵܢ ܟܲܣܝܵܐ<EOS>ܟܡܵܐ ܕܲܒܼܥܵܘ̣ܠܵܐ ܕܲܫܟܼܝܼܪ݁ܵܬܲܢ ܡܸܬܼܒܲܩܹܝܢ ܗ̄ܘ̣ܵܘ<EOS>ܒܙܲܝܢܵܐ ܕܚܸܡܬܼܵܐ ܡܸܙܕܲܝܢܝܼܢ ܗ̄ܘ̣ܵܘ ܠܘܼܩܒܲܠ ܥܲܡܲܢ<EOS>ܟܡܵܐ ܕܲܠܚܵܘܵܐ ܕܩܸܛܦܲܬ̤ ܦܹܐܪܵܐ ܡܸܬܼܥܲܗܕܼܝܼܢ ܗ̄ܘ̣ܵܘ<EOS>ܥܝܵܪܬܵܐ ܕܥܵܘ̣ܠܵܗ̇ ܡܸܬܼܢܲܩܡܝܼܢ ܗ̄ܘ̣ܵܘ ܒܦܹܐܪܹ̈ܐ ܘܙܲܪ̈ܥܹܐ<EOS>ܟܡܵܐ ܕܲܒܼ̈ܢܵܬܼܵܗ̇ ܒܚܘܼܨܦܵܐ ܕܝܼܠܵܗ̇ ܡܸܬܿܕܲܡ̈ܝܢ ܗ̣̄ܘܲܝ̈<EOS>ܗܸܢܘ̣ܿܢ ܝܲܬܿܝܼܪ ܡܸܫܬܲܐܠܝܼܢ ܗ̄ܘ̣ܵܘ ܡ̣ܢ ܬܸܫܡܸܫܬܲܢ<EOS>ܟܡܵܐ ܕܝܼܘܿܡ ܡ̣ܢ ܝܘܿܡ ܥܵܘ̣ܠܵܐ ܕܡܸܢܗܹܝܢ ܡܸܬܼܪܲܒܸܿܐ ܗ̄ܘ̣ܵܐ<EOS>ܛܢܵܢܵܐ ܕܲܒܼܗܘܿܢ ܠܒܲܪ ܡ̣ܢ ܛܲܟܼܣܵܐ ܡܸܬܼܓܵܘܙܲܠ ܗ̄ܘ̣ܵܐ<EOS>ܟܡܵܐ ܕܒܼܵܪܘܿܝܵܐ ܡܸܨܛܲܥܲܪ ܗ̄ܘ̣ܵܐ ܒܣܘܼܥܪ݁ܵܢܲܝܗܹܝܢ<EOS>ܠܩܹܐܪܣܵܐ ܕܥܲܡܲܢ ܡܸܬܼܥܲܬܿܕܼܝܼܢ ܗ̄ܘ̣ܵܘ ܓܲܢ̄ܒܵܪܵܐܝܼܬܼ<EOS>ܟܡܵܐ ܕܒܲܦܬܿܟܼܪܹ̈ܐ ܕܬܲܩܸܢܘ ܫܹܐܕܹ̈ܐ ܡܸܫܬܿܚ̈ܛܵܢ ܗ̣̄ܘܲܝ̈<EOS>ܐܵܦܠܵܐ ܕܢܲܝܬܿܘܿܢ ܡܸܛܪܵܐ ܘܛܲܠܵܐ ܡܸܬܿܛܦܝܼܣܝܼܢ ܗ̄ܘ̣ܵܘ<EOS>ܒܐܸܒܼܠܵܐ ܪܲܒܵܐ ܝܲܬܿܝܼܒܼܝܼܢ ܗ̄ܘ̣ܵܘ ܥܲܠ ܒܝܼ̈ܫܵܬܲܢ<EOS>ܘܲܡܣܲܟܹܿܝܢ ܗ̄ܘ̣ܵܘ ܕܐܵܘ ܢܸܬܿܛܲܠܲܩ ܐܵܘ ܢܸܬܼܚܲܕܲܬܼ<EOS>ܚܸܒܼܠܹ̈ܐ ܕܚܲܫܹ̈ܐ ܡ̇ܚܹ̇ܝܢ ܗ̄ܘ̣ܵܘ ܠܵܗ̇ ܠܦܵܪܘܿܫܘܼܬܼܗܘܿܢ<EOS>ܘܲܡܚܲܒܿܠܝܼܢ ܗ̄ܘ̣ܵܘ ܠܡܹܐܠܲܕܼ ܡ̇ܘܬܲܢ ܐܵܘ ܢܘܼܚܵܡܲܢ<EOS>ܩܲܫܝܘܼܬܼ ܚܲܫܗܘܿܢ ܚܙ̣ܵܐ ܒܵܪܘܿܝܵܐ ܕܲܚܙ̣ܐ ܠܹܗ ܟܠ<EOS>ܘܫܲܕܲܪ ܪܸܡܙܹܗ ܘܒܲܝܲܐ ܐܸܢܘܿܢ ܡ̣ܢ ܟܲܪܝܘܼܬܼܵܐ<EOS>ܪܸܡܙܹܗ ܫܲܕܲܪ ܨܹܝܕܼ ܒܲܪ̄ܬܼ ܚܵܘܵܐ ܕܐܲܥܠܲܬ̤ ܡ̇ܘܬܵܐ<EOS>ܘܨܵܪ ܒܵܗ̇ ܥܘܸܠܵܐ ܘܲܡ̣ܠܵܝܗܝ ܚܲܝܹ̈ܐ ܡ̇ܝܘܿܬܹ̈ܐ<EOS>ܚܲܝܹ̈ܐ ܡܲܕܹܿܟ ܒܲܓܼܒܼܝܼܠܘܼܬܹܗ ܕܝܲܠܕܵܐ ܕܡܸܢܵܗ̇<EOS>ܕܲܒܼܚܲܝܘܼܬܹܗ ܢܟܲܦܲܪ ܡ̇ܘܬܵܐ ܡ̣ܢ ܐ̄ܢܵܫܘܼܬܲܢ<EOS>ܠܥܸܠܲܬܼ ܫܲܝܢܵܐ ܨܵܪ ܒܹܗ ܨܲܠܡܵܐ ܡܚܲܕܸܿܬܼ ܫܲܝܢܵܐ<EOS>ܕܲܢܫܲܝܹܢ ܒܹܗ ܥܝܼܪܹ̈ܐ ܘܐ̄ܢܵܫܵܐ ܥܲܡ ܪܲܒܿܘܼܬܹܗ<EOS>ܒܹܗ ܫܲܝܸܢ ܟܠ ܐܲܪ̈ܥܵܢ̇ܝܹܐ ܘܫܲܡܲܝܵܢܹ̈ܐ<EOS>ܘܒܲܠܡܹܐܝܢ ܦܲܓܼܪܹܗ ܢܵܚ̣ ܒܸܪ̈ܝܵܬܼܵܐ ܕܫܲܚܝܼ̈ܩܵܢ ܗ̣̄ܘܲܝ̈<EOS>ܡ̣ܢ ܟܲܪ ܕܲܢܒ݂ܲܥ ܡ̇ܘܬܵܐ ܝܲܥܢܵܐ ܡܚܲܒܸܿܠ ܐ̄̈ܢܵܫܵܐ<EOS>ܢܒ݂ܲܥ ܣܲܡ ܚܲܝܹ̈ܐ ܕܡܲܚܸܐ ܡܲܓܵܢ ܠܲܒܼܢܲܝ̈ܢܵܫܵܐ<EOS>ܡ̣ܢ ܒܲܪ̄ܬܼ ܐ̄ܢܵܫܵܐ ܫܲܪܝܼ ܡ̇ܘܬܵܐ ܠܲܡܚܲܒܵܠܘܼ<EOS>ܘܡ̣ܢ ܒܲܪ̄ܬܼ ܐ̄ܢܵܫܵܐ ܫܲܪܝܼܘ ܚܲܝܹ̈ܐ ܠܲܡܚܲܕܵܬܼܘܼ<EOS>ܐܲܝܟܵܐ ܕܣܸܓܼܝܲܬ̤ ܚܛܝܼܬܼܵܐ ܣܲܓܿܝܼ ܠܒܲܪ ܡ̣ܢ ܛܲܟܼܣܵܐ<EOS>ܬܲܡ̇ܢ ܥܸܫܢܲܬ̤ ܙܲܕܿܝܼܩܘܼܬܼܵܐ ܕܠܵܐ ܡܸܬܼܫܲܚܵܐ<EOS>ܐܲܝܟܵܐ ܕܲܙܪܲܥ ܐܵܟܹ̇ܠܩܲܨܵܐ ܡܸܪܲܬܼ ܢܸܟܼܠܹܗ<EOS>ܬܲܡ̇ܢ ܫܸܘܚܲܬ̤ ܫܸܒܿܠܲܬ̤ ܚܲܝܹ̈ܐ ܡܲܚܝܲܬܼ ܐ̄ܢܵܫܵܐ<EOS>ܒܚܵܘܵܐ ܚܲܒܸܿܠ ܣܵܢܵܢܵܐ ܕܐ̄̈ܢܵܫܵܐ ܠܲܒܼܢܲܝ̈ܢܵܫܵܐ<EOS>ܘܲܒܼܒܲܪ̄ܬܼ ܐ̄ܢܵܫܵܐ ܨܵܕܼܘܼܢ ܪ̈ܲܚܡܹܐ ܪܘܼܚܵܢܵܐܝܼܬܼ<EOS>ܗ̤ܝ ܐܲܠܒܸܫܬܲܢ ܢܲܚܬܵܐ ܕܛܲܪ̈ܦܹܐ ܡܸܬܼܚܲܒܿܠܵܢܹ̈ܐ<EOS>ܘܗ̤ܝ ܟܲܣܝܵܬܲܢ ܐܸܣܛܲܠ ܫܘܼܒܼܚܵܐ ܕܠܵܐ ܡܸܬܼܚܲܒܿܠܵܐ<EOS>ܥܲܠ ܫܝܼܛܘܼܬܼܵܗ̇ ܚܵܣ̣ ܗܵܘ̇ ܪܸܡܙܵܐ ܡܠܸܐ ܚܵܘܣܵܢܵܐ<EOS>ܘܲܙܩܲܪ ܢܲܚܬܵܐ ܒܓܼܵܘ ܗܲܕܵܡܹ̈ܝܗ̇ ܘܟܲܣܝܼ ܨܲܥܪܵܗ̇<EOS>ܢܲܚܬܵܐ ܕܡܸܢܵܗ̇ ܠ̣ܒܸܫ ܨܸܒܼܝܵܢܹܗ ܨܸܒܼܝܵܢܵܐܝܼܬܼ<EOS>ܘܚܲܕܹܿܬܼ ܒܐܝܼܕܼܵܘ̈ܗܝ ܒܪܝܼܬܼܵܐ ܕܚܲܒܸܿܠ ܥܒܼܵܪ ܦܘܼܩܕܵܢܵܐ<EOS>ܗܵܐ ܛܵܒܼܵܬܹ̈ܐ ܕܛܵܒܼܵܐ ܕܲܒܼܪ̣ܵܐ ܒܪܝܼܬܼܵܠܐ ܒܛܲܝܒܿܘܼ<EOS>ܕܚܲܕܿܬܼ ܠܲܢ ܒܲܢ ܘܫܲܝܸܢ ܠܲܢ ܒܲܢ ܘܚܲܣܝܼ ܠܲܢ ܒܲܢ<EOS>ܢܦܲܚܸܡ ܗܵܟܹܝܠ ܕܘܼܒܵܪ ܚܲܝܲܝ̈ܢ ܥܲܡ ܡ̇ܘܗܲܒܼܬܹܗ<EOS>ܘܢܸܚܙ̣ܐ ܐܸܢ ܐܝܼܬܼ ܕܘܼܡܝܵܐ ܕܪ̈ܲܚܡܵܘܗܝ ܒܦܘܼܠܚܵܢ ܢܲܦܫܵܐ<EOS>ܢܸܒܼܩܸܐ ܥܲܡܠܲܝ̈ܢ ܒܟܼܘܼܪ ܒܘܼܚܪܵܢܵܐ ܕܦܵܪܘܿܫܘܼܬܲܢ<EOS>ܘܗܵܐ ܡܸܬܼܓܼܠܝܵܐ ܛܵܠܘܿܡܘܼܬܲܢ ܕܲܟܼܡܵܐ ܛܸܠܡܲܬ̤<EOS>ܥܲܡܠܹ݁̈ܐ ܕܚܵܘܵܐ ܢܸܒܼܩܸܐ ܠܘܼܩܕܲܡ ܦܵܪܘܿܢܵܐܝܼܬܼ<EOS>ܘܲܠܣܲܢܝܘܼܬܼܵܗ̇ ܢܕܲܟܸܿܐ ܒܡܸܠܹ̈ܐ ܐܲܝܟ ܕܲܒܼܟܼܘܼܪܵܠ<EOS>ܠܟܼܘܼܪܵܐ ܕܡܸܠܹ̈ܐ ܢܲܥܸܠ ܐܸܢܹܝܢ ܠܲܒܼ̈ܢܵܬܼ ܚܵܘܵܐ<EOS>ܘܲܚܠܵܦ ܪܸܬܼܚܵܐ ܢܸܨܪܘܿܦ ܐܸܢܹܝܢ ܒܢܘܼܪ ܦܸܬܼܓܼܵܡܲܝ̈ܢ<EOS>ܡܸܠܹ̈ܐ ܢܚܲܝܸܕܼ ܒܣܘܼܥܪ݁ܵܢܲܝܗܹܝܢ ܕܲܕܠܵܐ ܢܵܡܘܿܣ<EOS>ܘܢܘܵܩܸܕܼ ܝܲܥܪܵܐ ܕܲܟܼܣܸܐ ܒܨܸܒܼܬܵܐ ܕܗܲܕܵܡܲܝ̈ܗܹܝܢ<EOS>ܣܘܼܥܪ̈ܵܢܲܝܗܹܝܢ ܓܲܪܓܼܘܼܢܝ ܕܐܸܪܕܸܿܐ ܒܐܘܼܪܚܵܐ ܕܡܸܠܹ̈݁ܐ<EOS>ܘܗܸܢܘ̣ܿܢ ܫܲܚܩ̣ܘܼܢܝ ܕܐܹܡܲܪ ܥܲܡܗܹܝܢ ܚܠܵܦ ܟܹܐܢܘܼܬܼܵܐ<EOS>ܗ̤ܝ ܟܹܐܢܘܼܬܼܵܐ ܥܨܵܬܲܢܝ ܣܲܓܝܼ ܠܒܲܪ ܡ̣ܢ ܛܲܟܼܣܵܐ<EOS>ܕܐܸܓܼܠܸܐ ܙܹܐܦܵܐ ܓܐܸܣܟܹܿܡܲܝ̈ܗܹܝܢ ܠܥܹܝܢ ܚܲܙܵܝܹ̈ܐ<EOS>ܙܹܐܦܵܐ ܢܕܝܼܕܼܵܐ ܟܣܸܐ ܒܲܚܙܵܬܼܵܐ ܕܗܲܕܵܡܲܝ̈ܗܹܝܢ<EOS>ܘܐܸܢ ܡܸܬܼܦܲܪܣܸܐ ܠܲܝܬܿ ܦܵܪܘܿܫܵܐ ܕܠܵܐ ܡܸܬܿܬܲܢܲܚ<EOS>ܥܵܘ̣ܠܵܐ ܛܲܡܠܵܐ ܡܠܹܝܬ ܬܵܘܢܹ̈ܐ ܕܚܘܼܫܵܒܲܝ̈ܗܹܝܢ<EOS>ܘܐܸܢ ܡܸܬܼܒܲܕܲܩ ܩܕܼܵܡ ܚܲܙܵܝܹ̈ܐ ܢܵܕܲܝܼܢ ܡܸܢܹܗ<EOS>ܙܲܠܝܼܠܘܼܬܼܵܐ ܚܲܝܘ̄ܬܼܵܐ ܕܬܲܪܬܹܿܝܢ ܫܲܪܝܵܐ ܒܓܼܵܘܗܹܝܢ<EOS>ܘܐܸܢ ܗܘ̤ ܕܢܵܦ̇ܩܵܐ ܥܵܪ̈ܩܵܢ ܡܸܢܵܗ̇ ܐܵܦ ܚܲܝܵܘ̈ܬܼܵܐ<EOS>ܢܲܚܬܵܐ ܕܚܘܼܪܵܐ ܠܒܼܝܼܫ ܪܸܥܝܵܢܗܹܝܢ ܘܲܚܬܼܝܼܪ݁ܵܡ ܒܹܗ<EOS>ܘܐܸܢ ܗܘ̤ ܕܡܸܣܬܿܕܼܩ ܥܲܪܛܸܠ ܩܵܝ̈ܡܵܢ ܒܲܕܼܡܘܼܬܼ ܚܵܘܵܐ<EOS>ܒܚܸܡܬܼܵܐ ܫܓܼܝܼܪ݁ܵܢ ܛܢܵܢܵܐ ܪܘܼܓܼܙܵܐ ܡܥܝܼܪ̈ܵܢ<EOS>ܘܡܲܢ̣ܘ ܡܸܫܟܲܚ ܠܡܸܟܼܠܵܐ ܚܹܐܦܵܐ ܕܲܩܪ̈ܵܒܲܝܗܹܝܢ<EOS>ܠܨܲܥܪܵܐ ܠܒܼܝܼ̈ܒܼܵܢ ܠܦܲܟܹܿܐ ܠܛܝܼ̈ܫܵܢ ܠܚܸܣܕܵܐ ܥܬܼܝܼ̈ܕܼܵܢ<EOS>ܘܐܲܝܢܵܘ ܬܲܩܢܵܐ ܕܲܡܸܨܐ ܠܲܡܨܵܐ ܓܘܼܕܵܦܲܣܝ̈ܗܹܝܢ<EOS>ܒܐܘܼܟܼܠܵܐ ܝܲܥ̈ܢܵܢ ܒܫܸܩܝܵܐ ܠܗܝܼ̈ܩܵܢ ܒܪܸܓܿܬܼܵܐ ܨܲܚ̈ܢܵܢ<EOS>ܘܡܲܢ̣ܘܼ ܕܲܩܢܸܐ ܚܹܐܪܘܼܬܼ ܢܲܦܫܵܐ ܕܢܲܗܡܸܐ ܘܢܸܫܬܿܘܿܩ<EOS>ܒܒܲܝܬܵܐ ܩܪܵܒܼܗܹܝܬ ܒܫܘܼܩܵܐ ܫܓܼܵܫܗܹܝܬܢ ܒܥܹܕܿܬܵܐ ܟܡܹܐܢܗܹܝܢ<EOS>ܘܒܲܠܝܠܹܝܢ ܓܸܦܹ̈ܐ ܢܸܦܪܲܚ ܐܲܝܢܵܐ ܕܒܼܵܥܹ̇ܐ ܠܡܸܥܜܪܲܩ<EOS>ܦܲܘܼܡܗܹܝܢ ܕܓܵܠ ܚܝܵܪܗܹܝܢ ܙܲܠܝܼܠ ܫܸܡܥܗܹܝܢ ܟܲܕܵܒܼ<EOS>ܘܡܲܢ̣ܘܼ ܣܵܦܹ̇ܩ ܠܡܸܫܬܲܥܵܝܘܼ ܥܲܠ ܡܘܼܡܲܝ̈ܗܹܝܢ<EOS>ܟܪܘܿܡܗܹܝܢ ܚܲܨܝܼܦ ܣܘܵܕܗܹܝܢ ܡܪܲܚ ܦܸܓܼܥܗܹܝܢ ܡܲܚܛܸܐ<EOS>ܘܡܲܢ ܠܵܐ ܢܸܚܲܫ ܥܲܠ ܚܲܫܲܝ̈ܗܹܝܢ ܕܲܟܼܡܵܐ ܢܕܝܼܕܼܝܼܢ<EOS>ܠܒܼܘܼܫܗܹܝܢ ܙܲܠܝܼܠ ܣܐܘܿܢܗܹܝܢ ܡܲܣܠܲܝ ܗܠܲܟܼܬܼܗܹܝܢ ܛܲܡܠܵܐ<EOS>ܘܛܵܟ ܐܵܦ ܐܲܪܥܵܐ ܝܲܩܝܼܪ ܗ̄ܘ̣ ܠܵܗ̇ ܠܡܸܛܥܲܢ ܐܸܢܹܝܢ<EOS>ܢܸܟܼܠܹ̈ܐ ܡܪ̈ܲܟܼܒܼܵܢ ܦܲܚܹ̈ܐ ܛܵܡܪ݁ܵܢ ܢܸܫ̈ܒܹܿܐ ܦܵܪ̈ܣܵܢ<EOS>ܘܠܲܐܝܟܵܐ ܢܸܥܪܘܿܩ ܐܲܝܢܵܐ ܕܣܵܢܹ̇ܐ ܥܸܢܝܵܢܲܝ̈ܗܘܿܢ<EOS>ܠܢܲܦܫܵܐ ܫܵܒܼܝ̈ܢ ܠܗܵܘܢܵܐ ܨܵܝ̈ܕܵܢ ܠܙܵܘܥܹ̈ܐ ܐܵܣܪ̈ܵܢ<EOS>ܘܐܲܝܟܲܢ ܡܲܨܝܵܐ ܠܡܸܬܼܦܲܠܵܛܘܼ ܡ̣ܢ ܢܸܟܼܠܲܝ̈ܗܹܝܢ<EOS>ܠܢܲܟܼܦܹ̈ܐ ܡܲܙ̈ܠܵܢ ܠܬܲܩܢܹ̈ܐ ܡܕܼܵܘ̈ܕܼܵܢ ܠܟܹܐܢܹ̈ܐ ܡܲܪ̈ܦܝܵܢ<EOS>ܘܵܝ ܠܲܕܼܢܸܦܹ̇ܠ ܒܲܡܨܝ̈ܕܵܬܼܵܐ ܕܫܘܼܓܵܫܲܝ̈ܗܹܝܢ<EOS>ܫ̈ܦܲܝܵܐ ܕܵܠ̈ܚܵܢ ܕܟܲܝܵ̈ܐ ܡܟܲܬ̈ܡ̇ܢ ܥܪ̈ܝܸܡܹܐ ܡܦܲܟܿܪ̈ܵܢ<EOS>ܘܡ̇ܢܵܐ ܢܸܥܒܸܿܕܼ ܐܲܝܢܵܐ ܕܒܼܵܥܹ̇ܐ ܠܡܸܚܵܐ ܒܕܲܟܼܝܘܼ<EOS>ܩܪܵܒܼܗܹܝܢ ܚܲܣܝܼܢ ܙܲܝܢܗܹܝܢ ܬܲܩܝܼܦ ܢܘܼܗܹܝܢ ܩܲܫܝܵܐ<EOS>ܘܵܝ ܠܲܟܼܝܵܢܲܢ ܡ̣ܢ ܢܸܟܼܝܵܢܹ̈ܐ ܕܐܲܡܝܼܢܝܼܢ ܠܹܗ<EOS>ܟܝܵܢܵܐ ܬ̇ܒܲܥ̇ ܝܲܨܪܵܐ ܡܚܲܬܼܚܸܬܼ ܪܸܓܼܬܼܵܐ ܕܠܸܒܵܐ<EOS>ܡ̇ܪܹܐ ܟܝܵܢܹ̈ܐ ܟܐܝܼ ܒܲܟܼܝܵܢܵܐ ܕܠܵܐ ܢܵܘܒܸܿܕܼ ܠܲܢ<EOS>ܟܝܵܢܵܐ ܗ̄ܘ̣ ܟܲܦܢܵܐ ܟܝܵܢܲܢ ܫܝܼܛܵܐ ܕܐܵܟܹ̇ܠ ܘܟܼܵܦܹ̇ܢ<EOS>ܘܲܟܼܡܵܐ ܕܢܹܐܟܼܘܿܠ ܬܘܼܒܼ ܡܸܬܼܝܲܥܲܢ ܘܬܼܵܒܲܥ̇ ܐܘܼܟܼܿܠܵܐ<EOS>ܐܘܼܛܼܠܵܐ ܗ̄ܝ ܕܲܬܼܪܹܝܢ ܪܸܓܲܬܼ ܦܲܓܼܪܵܐ ܕܫܲܪܝܵܐ ܒܓܼܵܘܹܗ<EOS>ܘܐܲܝܟ ܡܹܐܟܼܘܼܠܬܵܐܠ ܢܵܒܲܥ̇ ܦܲܓܼܪܵܐ ܐܘܼܟܼܠܵܐ ܕܦܲܓܼܪܹܗ<EOS>ܚܵܘܵܐ ܝܲܬܼܝܼܪ ܬܵܒܼܥ̇̄ܐ ܬܒܲܥܬܹܗ ܕܗܵܢܵܐ ܐܘܼܟܼܠܵܐ<EOS>ܘܒܲܐܡܝܼܢܘܼܬܼܵܐ ܕܠܵܐ ܣܲܒܼܥܘܼܬܼܵܐ ܥܵܢ̇ܝܵܐ ܒܗܸܪܓܹܿܗ<EOS>ܩܪܵܒܼܵܐ ܥܵܒܼ̇ܕܵܐ ܐܸܢ ܠܵܐ ܬܡܲܠܸܐ ܪܸܓܲܬܼ ܢܲܦܫܵܗ̇<EOS>ܘܲܒܼܬܲܟܼܬܿܘܼܫܵܐ ܕܠܵܐ ܣܲܒܼܥܘܼܬܼܵܐ ܒܵܥ̇ܝܵܐ ܒܥܵܬܹܗ<EOS>ܩܪܵܒܼܵܐ ܩܲܫܝܵܐ ܥܵܒܼ̈ܕܵܢ ܥܲܡܲܢ ܒܢܵܬܼܵܗ̇ ܟܠܝܘܿܡ<EOS>ܘܐܲܝܟ ܕܲܒܼܙܲܝܢܵܐ ܡܙܲܝ̈ܢܵܢ ܠܩܘܼܒܼܠܲܢ ܒܫܘܼܓܼܵܫܲܝ̈ܗܹܝܢ<EOS>ܐܲܝܟ ܕܲܒܼܩܹܐܪܣܵܐ ܪ̈ܲܡܝܵܢ ܥܲܡܲܢ ܠܹܠܲܝ ܐܝܼܡܵܡ<EOS>ܘܲܡ̈ܫܲܕܿܝܵܢ ܒܲܢ ܓܹܐܪܹ̈ܐ ܫܢܝܼܢܹ̈ܐ ܕܠܸܫܵܢܲܝ̈ܗܘܿܢ<EOS>ܚܲܪܝܼܦ ܦܘܼܡܗܹܝܢ ܡ̣ܢ ܣܲܦܣܹܪܵܐ ܕܲܬܼܪܹܝܢ ܦܘܼܡ̇ܘ̈ܗܝ<EOS>ܘܥܵܐܠܵܐ ܡܚܘܿܬܼܗܹܝܢ ܥܕܲܡ̇ܐ ܠܢܲܦܫܵܐ ܘܠܵܐ ܡܸܬܼܟܲܠܝܵܐ<EOS>ܠܵܐ ܣܲܓܿܝܼܐܝܼܢ ܩܛܝܼܠܲܝ̈ ܣܲܝܦܵܐ ܐܲܝܟ ܩܛܝܼܠܲܝ̈ܗܹܝܢ<EOS>ܘܠܵܐ ܚܘܼܒܵܠܵܐ ܕܚܲܝܘܲܬܼ ܫܸܢܵܐ ܐܲܝܟ ܚܘܼܒܵܠܗܹܝܢ<EOS>ܒܝܼܫ ܚܘܼܒܵܠܗܹܝܢ ܡ̣ܢ ܚܲܝ̈ܘܵܬܼܵܐ ܣܵܪ̈ܘܿܚܵܬܼܵܐ<EOS>ܘܥܲܣܩܝܼܢ ܟܹܐܢܹ̈ܐ ܕܡ̣ܢ ܢܘܼܟܼܬܲܬܼܗܹܝܢ ܠܐܵܣܵܘܬܼܵܐ<EOS>ܠܢܲܦܫܵܐ ܡܚܲܒܿܠܵܢ ܘܲܒܼܪܸܥܝܵܢܵܐ ܣܵܝ̈ܡܵܢ ܡܘܼܡܹ̈ܐ<EOS>ܘܐܸܠܵܐ ܒܪܘܼܚܵܐ ܠܵܐ ܡܸܬܼܐܲܣܹܝܢ ܫܘܼܚܢܹ̈ܐ ܕܡܸܢܗܹܝܢ<EOS>ܕܵܘܝܼܕܼ ܣܵܗܹ̇ܕܼ ܕܲܟܼܡܵܐ ܥܲܣܩܵܐ ܡܚܘܿܬܼܵܐ ܕܟܹܐܒܼܗܹܝܢ<EOS>ܕܐܲܓܲܪ ܨܹܐܕܼܵܘܗܝ ܫܘܼܚܵܐ ܕܓܼܵܘܪܵܐ ܥܕܲܡ̇ܐ ܠܡܵܘܬܹܿܗ<EOS>ܒܢܝܼܒܼܵܐ ܕܓܼܵܘܪܵܐ ܢܟܲܬܿܬܹܗ ܚܵܘܵܐ ܠܲܚܠܝܼܡ ܢܲܦܫܵܐ<EOS>ܘܲܗܘ̤ܸܵܐ ܟܪܝܗܵܐ ܘܲܢܣܝܼܣ ܦܲܓܼܪܵܐ ܒܟܼܠܗܘܿܢ ܚܲܝܵܘ̈ܗܝ<EOS>ܢܘܼܓܼܪܵܐ ܪܲܒܵܐ ܢܦ݂ܲܠ ܒܐܸܫܵܬܼܵܐ ܡ̣ܢ ܢܘܼ̈ܟܼܬܵܬܼܵܗ̇<EOS>ܟܲܕܼ ܩܵܥܹ̇ܐ ܗ̄ܘ̣ܵܐ ܘܡܲܝܠܸܠ ܟܠܝܘܿܡ ܡ̣ܢ ܟܘܼܪܗܵܢܹܗ<EOS>ܣܪܝܼ ܠܲܡ ܘܐܸܬܼܡܣܝܼ ܚܒܼܵܪ̈ܵܬܼܝ ܟܠܗܹܝܢ ܗܘ̤ ܬܵܢܹ̇ܐ ܗ̄ܘ̣ܵܐ<EOS>ܘܗܵܐ ܢܵܗܹ̇ܓ ܐ̄ܢܵܐ ܡ̣ܢ ܢܸܗܡܬܼܵܐ ܒܟܹܐܒܹܗ ܕܪܸܥܝܵܢܝ<EOS>ܘܐܸܢܗܘ̤ ܕܕܼܲܘܝܼܕܼ ܟܸܢܵܪ ܪܘܼܚܵܐ ܬܒܲܪܬܹܗ ܚܵܘܵܐ<EOS>ܡܲܢ̣ܘܼ ܕܲܡܨܸܐ ܠܲܡܥܲܙܵܝܘܼ ܩܕܼܵܡ ܬܲܟܼܬܿܘܼܫܹܝ̈ܗ̇<EOS>ܐܸܢ ܚܲܙܵܝܵܐ ܕܲܣܬܼܝܼܪ̈ܵܬܼܵܐ ܚܙ̣ܵܐ ܘܐܸܬܿܕܵܘܲܕܸ<EOS>ܢܥܲܡܸܨ ܟܠܢܵܫ ܥܲܝܢܲܝ̈ ܢܲܦܫܹܗ ܡ̣ܢ ܥܸܢܝܵܢܹܝ̈ܗ̇<EOS>ܐܸܢ ܗܘ̤ ܕܐܲܝܵܐ ܡܲܪܗܸܒܼ ܥܲܡܡܹ̈ܐ ܙܵܥ ܡ̣ܢ ܩܵܠܵܗ̇<EOS>ܢܣܲܟܲܪ ܐܸܕܢܲܝ̈ܢ ܕܠܵܐ ܢܸܬܼܪ̈ܲܗܒܵܢ ܒܩܵܠ ܫܘܼܓܵܫܹܝܗ̇<EOS>ܗܵܐ ܡ̇ܢ ܥܸܒܼܕܲܬ̤ ܒܲܪܬܼܵܗ̇ ܕܚܵܘܵܐ ܒܲܒܼܪܹܗ ܕܐܵܕܼܵܡ<EOS>ܢܙܲܗܲܪ ܟܠܢܵܫ ܠܲܕܼܦܵܓܲܥ ܒܹܗ ܕܠܵܐ ܬܸܦܓܲܥ ܒܹܗ<EOS>ܗܸܐ ܡ̇ܢ ܣܸܥܪܲܬ̤ ܐܸܠܥܵܐ ܪܦܝܼܬܼܵܐ ܒܓܲܢ̄ܒܵܪ ܚܲܝܠܵܐ<EOS>ܢܹܐܡܲܪ ܓܼܒܼܪܵܐ ܠܓܲܒܼܪܵܐ ܚܲܒܼܪܹܗ ܕܚܲܠ ܡ̣ܢ ܚܵܘܵܐ<EOS>ܡ̣ܢ ܒܲܪ̄ܬܼ ܚܵܘܵܐ ܢܸܕܼܚܲܠ ܟܠܢܵܫ ܘܝܲܬܿܝܼܪ ܟܹܐܢܹ̈ܐ<EOS>ܕܲܠܡܵܐ ܬܪܲܦܸܐ ܚܘܼܫܵܒܲܝ̈ܗܘܿܢ ܒܲܕܼܡܘܼܬܼ ܕܵܘܝܼܕܼ<EOS>ܩܸܢܛܵܐ ܗ̄ܘ̣ ܡܸܢܵܗ̇ ܟܡܵܐ ܐܸܢ ܐܝܼܬܹܝܗ̇ ܡܸܢܹܗ ܕܓܸܢܣܲܢ<EOS>ܘܠܵܐ ܫܲܪܝܼܪܵܐ ܫܲܪܝܼܪܘܼܬܼܵܗ̇ ܟܡܵܐ ܐܸܢ ܕܲܟܼܝܵܐ<EOS>ܠܵܐ ܐ̄ܢܵܫ ܢܲܫܲܪ ܠܫܘܼܘܕܵܝ ܡܸܠܹ̈ܝܗ̇ ܕܠܵܐ ܢܸܣܝܵܢܵܐ<EOS>ܕܗܵܐ ܠܲܝܬܿ ܟܹܐܢܵܐ ܕܨܵܬܼ ܫܘܼܓܵܫܹܝ̈ܗ̇ ܕܠܵܐ ܐܲܦܸܠܬܹܗ<EOS>ܥܵܘ̣ܠܵܐ ܡܲܠܝܵܐ ܘܟܲܕܵܒܼܘܼܬܼܵܐ ܫܲܪܝܵܐ ܒܓܼܵܘܵܗ̇<EOS>ܘܠܲܝܬܿ ܬܘܼܟܼܠܵܢܵܐ ܥܲܠ ܬܘܼܟܼܠܵܢܵܗ̇ ܐܵܦܸܢ ܩܲܠܝܼܠ<EOS>ܚܲܠ̈ܝܵܢ ܡܸܠ̈ܝܗ̇ ܠܲܕܼܠܵܐ ܝܵ̇ܕܲܥ ܡܲܪܝܼܪܘܼܬܼܵܗ̇<EOS>ܘܗܲܢܝܼ ܣܘܵܕܲܗ̇ ܠܲܕܼܠܵܐ ܦ̇ܪܹܫ ܦܲܟܿܝܼܗܘܼܬܼܵܗ̇<EOS>ܦܲܐܝܵܐ ܚܙ̇ܬܼܵܗ̇ ܠܲܕܼܠܵܐ ܒܩܸܐ ܠܹܗ ܢܸܟܼܠܵܐ ܕܠܸܒܵܗ̇<EOS>ܘܲܪܓܼܝܼܓܼ ܦܸܓܼܥܵܗ̇ ܠܲܕܼܠܵܐ ܫܩܝܼܠ ܠܹܗ ܢܸܣܪܝܵܢ ܚܲܫܝܹ̈ܗ̇<EOS>ܚܲܫܹ̈ܐ ܩܫܲܝ̈ܵܐ ܢܵܦ̇ܩܝܼܢ ܡܸܢܵܗ̇ ܐܲܝܟ ܚܲܝ̈ܘܵܬܼܵܐ<EOS>ܘܲܡܢܲܟܿܬܼܝܼܢ ܠܲܢ ܒܣܘܼܗܪ̈ܵܢܲܝܗܘܿܢ ܐܲܝܟ ܕܲܒܼܢܝܼܒܹ̈ܐ<EOS>ܘܟܲܕܼ ܛܵܒܼ ܒܟܼܠܹܗ ܟܝܵܢ ܡ̇ܝܘܿܬܹ̈ܐ ܡܟܲܢܹܝܢ ܚܲܫܹ̈ܐ<EOS>ܒܚܵܘܵܐ ܝܲܬܿܝܼܪ ܡܚܵܘܹܝܢ ܚܲܝܠܵܐ ܕܣܘܼܥܪ݁ܵܢܲܝܗܘܿܢ<EOS>ܒܵܗ̇ ܡܸܫܬܲܓܼܫܝܼܢ ܠܡܸܬܼܟܲܬܵܫܘܼ ܥܲܡ ܚܹܐܪܘܼܬܼܵܐ<EOS>ܘܠܵܐ ܡܨܸܐ ܝܲܨܪܵܗ̇ ܠܲܡܥܲܙܵܝܘܼ ܩܕܼܵܡ ܚܹܐܦܲܝ̈ܗܘܿܢ<EOS>ܥܓܲܠ ܡܸܬܼܪܲܦܝܵܐ ܩܕܼܵܡ ܚܘܼ̈ܚܵܬܹܐ ܕܚܲܫܲܝ̈ ܦܲܓܼܪܵܐ<EOS>ܘܠܲܝܬܿ ܒܵܗ̇ ܚܲܝܠܵܐ ܠܡܹܐܪܲܥ ܩܹܐܪܣܵܐ ܕܲܪ̈ܓܼܝܼܓܼܵܬܼܵܐ<EOS>ܗ̤ܝ ܡܸܫܬܿܚܩܵܐ ܒܲܪ݁ܓܼܝܼܓܼܵܬܼܵܐ ܛܵܒܼ ܡ̣ܢ ܓܲܒܼܪܹ̈ܐ<EOS>ܘܲܥܠܹܝܗ̇ ܬܵܩܹ̇ܦ ܩܹܐܪܣܵܐ ܕܚܲܫܹ̈ܐ ܒܲܥܪܝܼܪ̈ܵܝܹܐ<EOS>ܠܵܗ̇ ܗ̄ܘ̣ ܙܵܩ̇ܬܿܝܼܢ ܥܘܼܩܣܹ̈ܐ ܩܫܲܝܵ̈ܐ ܕܫܵܘܬܵܦܘܼܬܼܵܐ<EOS>ܘܲܡܥܝܼܪܝܼܢ ܒܵܗ̇ ܪܸܓܲܬܼ ܒܸܣܪܵܐ ܩܲܠܝܼܠܵܐܝܼܬܼ<EOS>ܥܵܠ̇ܒܿܝܼܢ ܨܹܐܕܹܝܗ̇ ܚܲܫܲܝ̈ ܦܲܓܼܪܵܐ ܒܡܸܕܹܿܡ ܩܲܠܝܼܠ<EOS>ܘܣܵܗܕܵܐ ܐܵܦ ܗ̤ܝ ܕܲܟܼܡܵܐ ܫܚܝܼܩܵܐ ܒܲܩܪ̈ܵܒܲܝܗܘܿܢ<EOS>ܚܲܝܵܒܼܘܼܬܼܵܗ̇ ܩܵܥ̇ܝܵܐ ܟܠܢܵܫ ܥܲܠ ܬܲܟܼܬܿܘܼܫܹܝ̈ܗ̇<EOS>ܘܐܲܝܟ ܕܲܒܼܨܸܒܼܥܵܐ ܡܚܵܘܝܵܐ ܩܪ̈ܵܒܹܐ ܕܐܲܡܝܿܢܝܼܢ ܠܵܗ̇<EOS>ܪܲܦܝܵܐ ܗ̄ܝܼ ܣܲܓܿܝܼ ܠܡܸܬܼܟܲܬܵܫܘܼ ܥܲܡ ܚܘܼܬܼܚܵܬܹ̈ܝܗ̇<EOS>ܥܲܠ ܗܵܝ̇ ܚܵܝ̇ܒܵܐ ܘܲܡܚܲܝܒܼܵܐ ܠܲܢ ܒܚܲܝܵܒܼܘܼܬܼܵܗ̇<EOS>ܒܪܸܚܡܲܬܼ ܟܸܣܦܵܐ ܗ̤ܝ ܐܲܚܝܼܕܵܐ ܕܠܵܐ ܣܲܒܼܥܘܼܬܼܵܐ<EOS>ܒܪܸܚܡܲܬܼ ܫܘܼܒܼܚܵܐ ܗ̤ܝ ܐܲܣܝܼܪܵܐ ܕܠܵܐ ܒܲܡܫܘܼܚܬܼܵܐ<EOS>ܒܪܸܓܲܬܼ ܒܸܣܪܵܐ ܗ̤ܝ ܦܲܩܝܼܪܵܐ ܕܠܵܐ ܟܘܼܚܵܕܼܵܐ<EOS>ܘܲܒܚ̈ܘܼܬܼܚܵܬܹܐ ܗ̤ܝ ܡܸܬܿܬܿܨܝܼܕܼܵܐ ܕܠܑܵ ܒܘܼܝܵܢܵܐ<EOS>ܚܣܵܡܵܐ ܣܲܢܝܵܐ ܒܵܗ̇ ܡܸܬܼܗܲܦܲܟ ܐܲܝܟ ܬܲܢܝܼܢܵܐ<EOS>ܘܚܘܼܬܼܪܵܐ ܛܪܘܼܢܵܐ ܒܵܗ̇ ܡܸܫܬܲܩܲܠ ܒܲܕܼܡܘܼܬܼ ܐܲܪܝܵܐ<EOS>ܬܲܠܝܼܠܘܼܬܼܵܐ ܥܠܹܝܗ̇ ܐܲܫܝܼܕܼܵܐ ܒܲܕܼܡܘܼܬܼ ܡܲܝܵ̈ܐ<EOS>ܘܥܵܠܘܿܒܼܘܼܬܼܵܐ ܒܵܗ̇ ܟܗܝܼܢܵܐ ܐܲܝܟ ܛܘܼܪ ܠܸܒܼܢܵܢ<EOS>ܝܵ̇ܕܲܥܵܐ ܠܡܸܥܠܲܒܼ ܘܠܲܝܬܿ ܥܵܠܘܿܒܼܵܐ ܕܥܵܠܹ̇ܒܼ ܡܸܢܵܗ̇<EOS>ܘܣܵܗܹ̇ܕ ܢܵܒܼܘܿܬܼ ܕܲܟܼܡܵܐ ܥܠܲܒܼܬܹܗ ܥܵܘ̇ܠܵܐܝܼܬܼ<EOS>ܥܠܲܒܼ ܗ̄ܘ̣ܵܐ ܐܵܚܵܒܼ ܘܠܵܐ ܝ̄ܕܲܥ ܦܘܼܪ̈ܣܹܐ ܕܥܵܠܘܿܒܼܘܼܬܼܵܐ<EOS>ܥܕܲܡ̇ܐ ܕܡܸܢܵܗ̇ ܝ̄ܠܸܦ ܨܸܵܢ̈ܥܵܬܼܵܐ ܠܡܹܐܫܲܕ ܠܲܕܼܡ̇ܐ<EOS>ܨܢܝܼܥܵܐ ܗ̄ܝܼ ܣܲܓܿܝܼ ܘܠܲܝܬܿ ܒܲܨܢܝܼܥܹ̈ܐ ܕܲܨܢܝܼܥ ܡܸܢܵܗ̇<EOS>ܘܫܲܒܼܪܵܐ ܗ̄ܝܼ ܣܲܓܿܝܼ ܘܠܵܐ ܡܸܬܼܡܲܫܚܵܐ ܗܸܕܼܝܘܿܛܘܼܬܼܵܗ̇<EOS>ܥܪܝܼܡܵܐ ܣܲܓܼܿܝܼ ܠܲܡܟܲܣܵܝܘܼ ܥܲܠ ܣܘܼܥܪ݁ܵܢܿܝܗ<EOS>ܘܣܲܟܼܠܵܐ ܗ̄ܝܼ ܣܲܓܿܝܼ ܠܘܵܬܼ ܥܘܼܗܕܵܢܵܐ ܕܲܬܼܘܵܬܼ ܢܲܦܫܵܐ<EOS>ܠܒܼܝܼܫܬܵܐ ܒܲܠܚܘܿܕܼ ܚܲܟܿܝܼܡ ܠܸܒܵܗ ܘܲܨܪܵܗ̇<EOS>ܘܛܵܟ ܐܵܦ ܫܹܐܕܹ̈ܐ ܢܝܼܩܝܼܢ ܐܸܢܘܿܢ ܥܲܠ ܨܸܢ̈ܥܵܬܼܵܗ̇<EOS>ܗ̤ܝ ܐܲܠܸܦܬܹܗ ܠܪܹܫ ܣܸܕܼܪ̈ܲܝܗܘܿܢ ܕܐܲܝܟܲܢ ܢܲܛܥܸܐ<EOS>ܘܗ̤ܝ ܦܸܬܼܚܲܬ̤ ܠܹܗ ܬܪܲܥ ܡܲܚܫܲܒܼܬܹܗ ܘܐܲܡܝܼ ܙܲܪܥܹܗ<EOS>ܡܸܢܵܗ̇ ܝܵܠܹ̇ܦ ܙܢܲܝ̈ ܒܝܼ̈ܫܵܬܼܵܐ ܘܐܲܟܸܿܢ ܡܲܒܼܐܸܫ<EOS>ܘܒܼܵܗ̇ ܡܸܬܼܚܲܫܲܚ ܐܲܝܟ ܕܲܒܼܙܲܝܢܵܐ ܠܘܼܩܒܲܠ ܩܘܼܫܬܵܐ<EOS>ܙܲܝܢܵܐ ܕܝܼܠܵܗ̇ ܠܒܸ݂ܫ ܒܲܩܪܵܒܼܵܐ ܕܠܘܼܩܒܲܠ ܝܵܘܣܸܦ<EOS>ܘܲܒܼܗܲܕܵܡܹ̈ܝܗ̇ ܐܸܚܲܕܼ ܕܲܪܵܐ ܥܲܡ ܕܲܟܼܝܘܼܬܹܗ<EOS>ܒܐܝܼܕܼܵܐ ܕܒܸܣܪܵܐ ܠܒ݂ܲܟ ܪܘܼܚܵܢܵܐ ܠܦܲܓܼܪܵܢܵܝܵܐ<EOS>ܘܦܸܕܲܬ̤ ܐܝܼܕܵܐ ܕܒܸܣܪܵܐ ܘܪܘܼܚܵܐ ܡ̣ܢ ܒܸܣܪܵܢܵܐ<EOS>ܠܐܸܣܛܵܕܼܝܼܘܿܢ ܕܲܪ̈ܓܼܝܼܓܼܵܬܼܵܐ ܢܚܸ݂ܬܼ ܥܲܡ ܢܲܟܼܦܵܐ<EOS>ܘܐܲܩܸܬܼ ܙܵܘܥܵܘ̈ܗܝ ܒܪܸ݁ܓܼܫܲܝ ܦܲܓܼܪܹܗ ܘܠܵܐ ܣܦ݂ܲܩ ܠܲܒܼ݂ܟܹܿܗ<EOS>ܐܲܝܟ ܐܲܪܝܘܿܬܼܵܐ ܩܥܵܬ̤ ܫܵܛܝܼܬܼܵܐ ܥܲܠ ܩܲܕܿܝܼܫܵܐ<EOS>ܘܠܵܐ ܩܲܬܼ݂ ܛܦܸܪܹ̈ܝܗ̇ ܙܲܠܝܼ̈ܠܵܬܼܵܐ ܒܦܲܓܼܪܵܐ ܕܲܟܼܝܵܐ<EOS>ܒܲܕܼܡܘܼܬܼ ܕܼܒܵܐ ܢܸܗܡܲܬ̤ ܕܼܒܵܐ ܡܚܲܒܿܠܵܢܝܼܬܼܵܐ<EOS>ܘܠܵܐ ܐܲܙܝܼܥܹܗ ܠܲܠܒܼܝܼܒܼ ܢܲܦܫܵܐ ܩܵܠ ܦܲܩܪܘܼܬܼܵܥܗ̇<EOS>ܢܲܚܬܵܘ̈ܗܝ ܒܲܠܚܘܿܕܼ ܚܸܛܦܲܬ̤ ܡܸܢܹܗ ܢܸܡܪܵܢܝܼܬܼܵܐ<EOS>ܘܲܠܗܲܕܵܡ̇ܘ̈ܗܝ ܠܵܐ ܡ̣ܛܵܐ ܦܲܟܵܐ ܕܦܲܩܝܼܪܘܼܬܼܵܗ̇<EOS>ܒܲܕܼܡܘܼܬܼ ܛܲܒܼܝܵܐ ܫܘ݂ܲܪ ܩܲܠܝܼܠܵܐ ܘܥܲܒܼܪܹܗ ܠܦܲܚܵܗ̇<EOS>ܘܚܲܪܩܲܬ̤ ܢܝܼܒܹ̈ܝܗ̇ ܕܲܦܠܲܛ ܡܸܢܵܗ̇ ܨܲܝܕܵܐ ܕܦܲܓܼܪܵܗ̇<EOS>ܠܵܘ ܟܹܝܬܼ ܡܲܓܵܢ ܐܸܟܼܠܹ̇̄ܬܼ ܩܲܪ̈ܨܹܝܗ̄ ܕܚܵܘܵܐ ܚܲܝܘ̄ܬܼܵܐ<EOS>ܕܗܵܐ ܣܘܼܥܪ̈ܵܢܹܝܗ̇ ܩܵܥܹ̇ܝܢ ܥܠܹܝܗ̇ ܕܚܲܝܘ̄ܬܼܵܐ ܐܝܼܬܹܝܗ̇<EOS>ܠܵܘ ܐ̄ܢܵܐ ܩܪܹܝܬܼܵܗ̇ ܒܲܫܡܵܐ ܕܢܘܼܟܼܪܵܝ ܠܲܡܠܝܼܠܘܼܬܼܵܐ<EOS>ܙܲܠܝܼܠܘܼܬܼܵܗ̇ ܥܒܲܕܼܬܵܗ̇ ܕܬܼܕܡܸܐ ܠܚܲܝܘܲܬܼ ܫܸܢܵܐ<EOS>ܘܐܸܠܵܐ ܬܹܐܡܲܪ ܠܘܼܩܒܲܠ ܡܸܠܲܝ̈ ܐܸܢܗܘ̤ ܕܡܲܨܝܵܐ<EOS>ܕܠܵܐ ܐܝܼܬܲܝܗܹܝܢ ܗܵܠܹܝܢ ܕܲܬܼܢܹ̇ܝܬܼ ܥܲܠ ܒܝܼܫܘܼܬܼܵܗ̇<EOS>ܐܸܡܲܪܝ ܚܵܘܵܐ ܐܸܢܗܘ̤ ܕܐܝܼܬܼ ܒܹܟܼܝ ܚܲܝܠܵܐ ܠܡܹܐܡܲܪ<EOS>ܘܲܡܩܲܒܸܿܠ ܐ̄ܢܵܐ ܫܪܵܝܵܐ ܕܡܸܠܲܝ̈ܟܿܝ ܐܸܢ ܫܲܪܝܼܪ̈ܵܢ<EOS>ܫܲܪܝܼܪ ܡܘܼܫܹܐ ܐܵܘ ܠܵܐ ܫܲܪܝܼܪ ܥܲܠ ܪܸܥܝܵܢܹܟܼܝ<EOS>ܫܪܵܪܵܐ ܗ̄ܘ̣ ܕܲܟܼܬ݂ܲܒܼ ܐܵܘ ܬܲܫܥܝܼܬܼܵܐ ܕܕܲܓܵܠܘܼܬܼܵܐ<EOS>ܗܘ̤ ܟܬ݂ܲܒܼ ܩܹܐܪܣܵܐ ܕܥܸܒܼܕܲܬ̤ ܚܵܬܹܿܟܼܝ ܥܲܡ ܒܲܪ ܝܼܥܩܘܿܒܼ<EOS>ܘܗ̤ܘ ܐܸܫܬܿܥܝܼ ܕܐܲܝܟܲܢ ܚܲܣܢܵܗ̇ ܚܝܼܨ ܪܸܥܝܵܢܵܐ<EOS>ܥܲܡܹܗ ܩܵܥܹ̇ܝܢ ܐܵܦ ܟܠ ܣܸܦܪ̈ܝܼܢ ܥܲܠ ܒܝܼܫܘܼܬܹܟܼܝ<EOS>ܘܲܡܚܲܣܕܼܝܼܢ ܠܵܗ̇ ܠܡܲܪܵܚܘܼܬܹܟܼܝ ܒܣܲܓܿܝܼ̈ܐܬܼܵܐ<EOS>ܠܫܸܡܫܘܿܢ ܪܲܒܵܐ ܡܲܢ̣ܘܼ ܦܲܟܼܪܹܗ ܒܙܲܝܢܵܐ ܕܣܲܥܪܹܗ<EOS>ܘܡܲܢ̣ܘܼ ܫܲܦܸܠ ܓܲܢ̄ܒܵܪܘܼܬܹܗ ܒܐܝܼܕܲܝ̈ ܥܘܼܪ̈ܠܹܐ<EOS>ܠܵܘ ܐܲܢ̄ܬܿܝ ܡܲܟܸܿܬܿܝ ܥܘܼܫܢܵܐ ܕܚܲܝܠܹܗ ܩܕܼܵܡ ܪ̈ܵܕܼܘܿܦܵܘܗܝ<EOS>ܘܠܵܘ ܐܲܢ̄ܬܿܝ ܣܲܡܝܼܬܿܝ ܢܘܼܗܪܵܐ ܕܥܲܝܢܵܘ̈ܗܝ ܘܲܕܼܪܸܥܝܵܢܹܗ<EOS>ܠܵܐ ܗ̄ܘ̣ܵܐ ܟܪܘܿܡܹܟܼܝ ܛܲܡܲܐ ܩܘܼܕܼܫܵܐ ܕܲܢܙܝܼܪܘܼܬܹܗ<EOS>ܘܐܲܗܸܠܘ ܙܲܓܼܚܸܟܼܘ ܛܲܡ̈ܐܲܝ ܢܲܦܫܵܐ ܥܲܠ ܕܲܟܼܝܘܼܬܹܗ<EOS>ܠܵܘ ܦܲܩܪܘܼܬܹܟܼܝ ܟܕܲܢܬܹܗ ܒܪܲܚܝܵܐ ܚܲܪܡ̇ܢܵܐܝܼܬܼ<EOS>ܘܲܗܘ̤ܵܐ ܫܥܵܬܼܵܐ ܒܥܲܕܼܥܹܕܼ ܫܹܐܕܹ̈ܐ ܠܫܹ̈ܐܕܹܐ ܘܐ̄ܢܵܫܵܐ<EOS>ܐܵܠܹܦ ܓܼܒܼܪ݁ܝܼܢ ܩܛ݂ܲܠ ܓܼܢ̄ܒܵܪܵܐ ܒܓܲܪܡ̇ܐ ܫܝܼܛܵܐ<EOS>ܘܐܸܠܥܵܐ ܫܡܝܼܛܵܐ ܕܩܲܪܬܹܗ ܘܲܢܦ݂ܲܠ ܘܠܵܐ ܐܸܫܟܲܚ ܩܵܡ̣<EOS>ܠܐܲܪܝܵܐ ܦܲܫܲܚ ܘܲܠܫܸܫ̈ܠܵܬܼܵܐ ܦܲܣܸܩ ܘܲܫܕܼܵܐ<EOS>ܘܚܘܼܛܵܐ ܪܲܦܝܵܐ ܦܲܟܼܪܹܗ ܘܲܫܕܵܝܗܝ ܐܲܝܟ ܕܲܠܫܝܼܛܵܐ<EOS>ܫܡܲܥ̣ܘ ܓܼܢ̄ܒܵܪܹ̈ܐ ܨܘܼܬܼܘ ܙܲܕܿܝܼܩܹ̈ܐ ܬܡܲܗܘ ܝܵܕܲܘܿܥܹ̈ܐ<EOS>ܕܓܼܘܼܢܚܹ̈ܐ ܕܚܝܼܠܹ̈ܐ ܥܸܒܼܕܲܬ̤ ܚܵܘܵܐ ܒܕܼܵܪ݁ܝܼܢ ܕܵܪ̈ܝܼܢ<EOS>ܠܝܵܘܣܸܦ ܚܸܒܼܫܲܬ̤ ܠܫܸܡܫܘܿܢ ܦܸܟܼܪܲܬ̤ ܠܕܵܘܝܼܕܼ ܪܸܕܼܦܲܬ̤<EOS>ܘܗܵܐ ܐܲܚܘܼܝܼܬܼܵܐ ܕܐܘܼܐܠܨܵܢܲܝ̈ܗܘܿܢ ܒܣܸܦܪ̈ܲܝ ܪܘܼܚܵܐ<EOS>ܘܐܸܢ ܫܲܪܝܼܪܹ݁ܐ ܘܩܲܢ̈ܝܲܝ ܚܲܝܠܵܐ ܢܦܲܠ̣ܘ ܒܲܩܪ̈ܵܒܹܝܗ̇<EOS>ܡܲܢ̣ܘܼ ܡܸܫܟܲܚ ܠܲܡܥܲܙܵܝܘܼ ܩܕܼܵܡ ܢܸܟܼܝܵܢܹ̈ܝܗ̇<EOS>ܒܝܼܫ ܢܸܟܼܝܵܢܵܗ̇ ܘܡܲܟܸܿܐ ܣܲܓܿܝܼ ܠܲܕܼܡܲܟܸܿܐ ܠܹܗ<EOS>ܘܠܵܐ ܒܝܼܫ ܒܝܼܫܵܐ ܐܲܝܟ ܒܝܼܫܘܼܬܼܵܗ̇ ܟܡܵܐ ܐܸܢ ܒܝܼܫܵܐ ܗ̄ܘ̣<EOS>ܒܝܼܫܵܐ ܒܟܸܣܝܵܐ ܡܲܟܸܿܐ ܠܐ̄ܢܵܫܵܐ ܒܲܕܼ ܡܸܬܼܩܲܢܲܛ<EOS>ܘܗ̤ܝ ܕܠܵܐ ܩܸܢܛܵܐ ܡܲܟܿܝܵܐ ܟܠܢܵܫ ܠܛܵܒܹ̈ܐ ܘܒܼܝܼܫܹ̈ܐ<EOS>ܒܵܗ̇ ܗ̄ܘ̣ ܡܲܒܸܐܫ ܐܵܦ ܗܘ̤ ܒܝܼܫܵܐ ܐܸܡܲܬܼܝ ܕܡܲܒܼܐܸܫ<EOS>ܘܛܵܟ ܠܵܐ ܡܨܸܐ ܗ̄ܘ̣ܵܐ ܕܢܲܒܼܐܸܫ ܣܲܓܿܝܼ ܐܸܠܘܼܠܵܐ ܗ̤ܝ<EOS>ܒܵܗ̇ ܐܲܒܼܐܸܫ ܠܲܢ ܡ̣ܢ ܫܘܼܪܵܝܵܐ ܟܲܕܼ ܐܲܒܼܐܸܫ ܠܲܢ<EOS>ܘܲܒܼܠܸܫܵܬܵܗ̇ ܕܲܒܼܨܲܢ ܥܘܼܩܣܵܐ ܕܡܲܪܝܼܪܘܼܬܼܵܗ̇<EOS>ܗ̤ܝ ܙܲܝܸܢܬܹܗ ܒܙܲܝܢܵܐ ܕܥܵܘ̣ܠܵܐ ܠܘܼܩܒܲܠ ܥܲܡܲܢ<EOS>ܘܗܵܐ ܚܵܪܹܒܼ ܠܲܢ ܒܙܲܠܝܼܠܘܼܬܼܵܗ̇ ܐܲܝܟ ܕܲܒܼܣܲܝܦܵܐ<EOS>ܐܘܿܗ ܡ̣ܢ ܚܵܘܵܐ ܢܹܐܡܲܪ ܓܸܢܣܲܢ ܠܲܒܼܢܲܝ̈ ܒܲܝܬܹܿܗ<EOS>ܕܐܝܼܬܹܝܗ̇ ܥܲܡܲܢ ܘܐܲܣܝܼܪ ܚܘܼܒܵܗ̇ ܥܲܡ ܩܵܛ̇ܘܿܠܲܢ<EOS>ܚܲܒܼܪܘܼܬܼ ܒܝܼܫܵܐ ܪܚܝܼܡܵܐ ܣܲܓܿܝܼ ܥܲܠ ܪܸܥܝܵܢܵܗ̇<EOS>ܘܒܲܬܼܪܲܥ ܩܸܨܡ̇ܘ̈ܗܝ ܢܵܩܹ̇ܫ ܠܸܒܵܗ̇ ܠܹܠܲܝ ܐܝܼܡܵܡ <EOS>ܡܸܢܹܗ ܫܵܐ̇̄ܠܵܐ ܒܲܛܢܵܐ ܘܝܲܠܕܵܐ ܓܠܝܼܙܲܬܼ ܗܵܘܢܵܐ<EOS>ܘܠܹܗ ܡܸܬܼܟܲܫܦܵܐ ܕܲܢܦܲܢܸܐ ܠܵܗ̇ ܦܹܐܪܹ̈ܐ ܕܟܲܪܣܵܐ<EOS>ܥܲܠ ܬܘܼܟܼܠܵܢܵܐ ܕܩܲܢܝܵܐ ܪܥܝܼܥܵܐ ܣܝܼܡ ܬܘܼܟܼܠܵܢܵܗ̇<EOS>ܘܠܵܐ ܡܸܬܼܒܲܝܢܵܐ ܕܗܘ̤ܝܘܼ ܣܲܚܦܵܗ̇ ܡ̣ܢ ܫܘܼܪܵܝܵܐ<EOS>ܐܘܿ ܟܡܵܐ ܣܲܡܝܵܬ ܡ̣ܢ ܒܘܼܝܵܢܵܐ ܕܦܵܪܘܿܫܘܼܬܼܵܐ<EOS>ܘܠܵܐ ܡܸܣܬܲܟܿܠܵܐ ܠܡܸܦܪܲܫ ܣܲܢܝܵܐ ܡ̣ܢ ܫܲܦܝܼܪܵܐ<EOS>ܐܘܿ ܕܵܘܝܼܬܼܵܐ ܠܡܵܢ ܠܵܐ ܕܵܝ̇ܢܲܬܿܝ ܦܵܪܘܿܫܵܐܝܼܐܼ<EOS>ܘܥܲܠ ܡ̇ܢ ܠܵܐ ܣܝܼܡ ܕܝܼܢܵܐ ܟܹܐܢܵܐ ܩܕܼܵܡ ܪܸܥܝܵܢܹܟܼܝ<EOS>ܠܡܵܢ ܩܵܪܝܵܐ ܐܲܢ̄ܬܿܝ ܠܒܼܝܼܫܵܐ ܛܵܒܼܵܐ ܟܲܕܵܒܼܵܐܝܼܬܼ<EOS>ܘܥܲܠ ܡ̇ܢ ܫܵܐ̇ܠܲܬܿܝ ܥܸܕܼܪܵܐ ܠܚܲܝܲܝ̈ܟܿܝܼ ܡ̣ܢ ܩܵܟܘܿܠܹܟܼܝ<EOS>ܐܲܝܟܲܢ ܡܸܫܟܲܚ ܠܲܡܥܲܕܵܪܘܼ ܡܠܸܐ ܣܘܼܓܼܦܵܢܹ̈ܐ<EOS>ܘܐܲܝܟܲܢ ܚܵܟܹ̇ܐ ܒܛܵܒܼܬܼܵܐ ܕܐ̄ܢܵܫܵܐ ܣܵܢ̇ܠܵܐ ܕܐ̄ܢܵܫܵܐ<EOS>ܡܸܛܥܵܐ ܛܵܥܵܝܵܐ ܚܵܘܵܐ ܒܛܘܼܥܝܲܝ ܕܲܢܟܼܝܼܠܘܼܬܹܗ<EOS>ܘܲܣܪܝܼܩܵܐܝܼܬܼ ܡܸܬܼܓܵܘܣܵܐ ܒܹܗ ܒܓܼܵܘܣܵܐ ܣܪܝܼܩܵܐ<EOS>ܛܘܼܥܝܲܝ ܪܵܚ̇ܡܵܐ ܥܲܠ ܗܵܝ̇ ܛܵܥ̇ܝܵܐ ܒܵܬܲܪ ܛܲܥܝܵܐ<EOS>ܘܲܥܝܵܕܼܲܗ̇ ܗ̄ܘ̣ ܕܬܸܦܗܸܐ ܒܛܘܼܥܝܲܝ ܕܲܪ̈ܓܼܝܼܓܼܵܬܼܵܐ<EOS>ܦܸܗܝܵܐ ܪܵܚ̇ܡܵܐ ܘܠܲܣܪܝܼܩܘܼܬܼܵܐ ܕܲܝ̈ܩܵܢ ܥܲܝܢܹ̈ܝܗ̇<EOS>ܘܐܸܢ ܐ̄ܢܵܫ ܢܸܨܪܹܝܗ̇ ܦܗܵܝܵܐ ܡܸܫܟܲܚ ܒܓܼܵܘ ܪܸܥܝܵܢܵܗ̇<EOS>ܒܬܲܪ̈ܥܹܐ ܘܫܘܼܩܹ̈ܐ ܪܓܼܝܼܓܼܵܐ ܠܲܡܩܵܡ ܙܲܠܝܼܠܵܐܝܼܬܼ<EOS>ܘܠܲܡܨܵܬܼ ܫܸܡܥܵܐ ܕܟܲܕܵܒܼܘܼܬܼܵܐ ܨܲܠ̈ܝܵܢ ܐܸܕܼܢܹܝ̈ܗ̇<EOS>ܒܨܸܒܼܬܵܐ ܥܵܢ̇ܝܵܐ ܘܒܲܣܩܝܼܾܘܼܬܼܵܐ ܗܵܪܹܓܼ ܠܸܒܵܗ̇<EOS>ܠܵܐ ܗ̄ܘ̣ܵܐ ܕܬܸܫܦܲܪ ܐܸܠܵܐ ܕܬܲܣܢܸܐ ܦܐܲ݁ܝܵܐ ܒܫܘܼܦܪܵܗ̇<EOS>ܠܲܣܪܝܼܩܘܼܬܼܵܐ ܡܨܲܒܿܬܼܵܐ ܢܲܦܫܵܗ̇ ܣܲܢܝܲܬܼ ܬܲܦܫܵܐ<EOS>ܕܲܒܼܝܲܕܼ ܨܸܒܼܬܵܐ ܬܨܘܼܕܼ ܠܵܗ̇ ܨܲܝܕܼܵܐ ܕܵܪ̈ܓܼܝܼܓܼܵܬܼܵܐ<EOS>ܠܲܡܨܵܕܼ ܐ̄ܢܵܫܵܐ ܦܵܪܣܵܐ ܨܸܒܼܬܵܐ ܥܲܠ ܗܲܕܵܡܹ̈ܝܗ̇<EOS>ܘܐܲܝܟ ܕܲܒܼܦܲܚ̈ܐ ܢܵܦܠܝܼܢ ܐ̄ܢܵܫܵܐ ܒܨܸܒܼܬܵܐ ܕܐܲܦܹܝ̈ܗ̇<EOS>ܐܲܝܟ ܨܲܝܵܕܼܵܐ ܟܲܡܝܼܢ ܝܲܨܪܵܗ̇ ܒܓܼܵܘ ܗܲܕܵܡܹܝ̈ܗ̇<EOS>ܘܨܲܒܼܬܼܵܐ ܕܐܲܦܹܝ̈ܗ̇ ܒܲܕܼܡܘܼܬܼ ܠܸܩܛܵܐ ܠܥܸܠܐ ܡ̣ܢ ܦܲܚܵܐ<EOS>ܗܘ̤ ܡܲܠܸܦ ܠܵܗ̇ ܠܡܸܛܡܲܪ ܦܲܚܹ̈ܐ ܒܪܸ̈ܓܼܫܲܝ ܦܲܓܼܪܵܐ<EOS>ܘܗܘ̤ ܡܚܵܘܹܐ ܠܵܗ̇ ܠܡܸܦܪܲܣ ܢܸܫ̈ܒܹܿܐ ܒܪܸܡܙܵܐ ܕܥܲܝܢܹ̈ܝܗ̇<EOS>ܗܘ̤ܝܘܼ ܡܚܝܼܪ ܒܵܗ̇ ܚܵܘܪܵܐ ܣܲܢܝܵܐ ܕܙܲܠܝܼܠܘܼܬܼܵܐ<EOS>ܘܗܘ̤ ܩܵܒܲ݁ܥ ܠܹܗ ܠܢܝܼܫܵܐ ܨܲܚܢܵܐ ܩܕܼܵܡ ܒܵܒܼܵܬܼ̈ܗ̇<EOS>ܪܸܓܬܼܵܐ ܣܢܝܼܬܼܵܐ ܨܵܐܲܪ ܩܘܼܕܼܡܹܝܗ̇ ܕܲܬܿܕܲܡܸܐ ܒܵܗ̇<EOS>ܘܚܵܢ̇ܝܵܐ ܣܲܓܿܝܼ ܒܟܼܠܗܘܿܢ ܪܸ̈ܓܼܫܹܝܗ̇ ܠܘܵܬܼ ܨܲܚܢܘܼܬܼܵܐ<EOS>ܠܙܲܠܝܼܠܘܼܬܼܵܐ ܚܵܢܹ̇ܝܢ ܪܸ̈ܓܼܫܹܝܗ̇ ܘܙܵܘܥܲܝ̈ ܢܲܦܫܵܗ̇<EOS>ܘܒܲܕܼܡܘܼܬܼ ܟܲܦܝܵܐ ܝܲܐܝܼܒܼ ܠܸܒܵܗ̇ ܠܐܘܼܟܼܠܵܐ ܨܲܚܢܵܐ<EOS>ܒܪܸܓܲܬܼ ܒܸܣܪܵܐ ܗܵܪܹܓܼ ܠܸܒܵܗ̇ ܐܲܡܝܼܢܵܐܝܼܬܼ<EOS>ܘܐܵܟܼ̇ܠܵܐ ܟܠܝܘܿܡ ܘܠܵܐ ܡܸܬܼܡܲܠܝܵܐ ܪܸܓܲܬܼ ܢܲܦܫܵܗ̇<EOS>ܝܲܥܢܵܐ ܗ̄ܝܼ ܣܲܓܼܝܼ ܘܲܟܼܡܵܐ ܕܬܹܐܟܼܘܿܠ ܬܘܼܒܼ ܡܸܬܼܝܲܥܢܵܐ<EOS>ܘܟܲܕܼ ܛܵܒܼ ܐܵܟܼ̇ܠܵܐ ܐܵܟܼ̇ܠܵܐ ܘܟܼܵܦ̇ܪܵܐ ܕܠܵܐ ܐܲܟܼܝܼܠ ܠܝܼ<EOS>ܠܐܸܡ̇ܝܵܐ ܟܪܘܿܡܬܼܵܢܝܼܬܼܵܐ ܒܲܪ̄ܬܼ ܚܲܨܝܼܦܬܵܐ<EOS>ܕܓܸܢܒܲܬ̤ ܦܹܐܪܵܐ ܘܪܲܟܿܒܲܬ̤ ܥܸܠܠܹ̈ܐ ܕܚܸܘܝܵܐ ܐܲܛܥܝܲܢܝ<EOS>ܥܝܵܕܵܗ̇ ܕܐܸܡ̇ܗ̇ ܪܵܕܹܐ ܥܲܡܵܗ̇ ܒܟܼܠܗܘܿܢ ܕܵܪܹ̈ܐ<EOS>ܘܲܡܚܲܒܿܒܼܵܐ ܠܹܗ ܐܲܝܟ ܕܲܠܥܘܸܠܵܐ ܠܥܘܸܠܵܐ ܢܕܼܝܼܕܼܵܐ<EOS>ܠܥܸܠ ܡ̣ܢ ܓܼܒܼܪܵܐ ܪܓܼܝܼܓܼܵܐ ܕܬܸܗܘܸܐ ܐܲܝܟ ܝܵܠܹܕܿܬܵܗ̇<EOS>ܘܐܸܠܘܼ ܡܲܨܝܵܐ ܪܵܓܵܐ ܗ̄ܘ̣ܵܬܼ ܠܵܗ̇ ܕܓܼܒܼܪܵܐ ܬܸܗܘܸܐ<EOS>ܫܘܼܠܛܵܢ ܓܼܒܼܪܹ̈ܐ ܒܵܥ̇ܝܵܐ ܠܡܸܚܛܲܦ ܡܲܪܵܚܵܐܝܼܬܼ<EOS>ܘܠܲܡܕܼܘܵܕܼܘܼ ܛܲܟܼܣܵܐ ܬܲܩܢܵܐ ܕܒܼܵܪܘܿܝܘܼܬܼܵܐ<EOS>ܒܡܲܪܚܘܼܬܼܵܗ̇ ܚܵܪ̣ ܟܵܪܘܿܙܵܐ ܦܵܘܠܘܿܣ ܓܼܒܼܝܵܐ<EOS>ܘܩܲܕܸܿܡ ܐܲܚܕܹܿܗ ܠܬܲܪܥܵܐ ܒܐܵܦܹܝ̈ܗ̇ ܕܠܵܐ ܬܸܫܠܲܛ<EOS>ܐܲܢ̄ܬܿܬܼܵܐ ܒܫܸܠܝܵܐ ܗܘ̤ܵܬܼ ܠܲܡ ܝܠܦܐ ܡ̣ܢ ܡܲܠܦܵܢܵܐ<EOS>ܘܠܵܐ ܗܘ̤ܵܬܼ ܩܵܝ̇ܡܵܐ ܡܲܪܵܚܵܐܝܼܬܼ ܒܛܲܟܼܣܵܐ ܕܓܼܒܼܪܹ̈ܐ<EOS>ܒܙܲܝܢܵܐ ܕܡܸܠܬܹܗ ܐܲܣܪ̣ܵܗ̇ ܦܵܘܠܘܿܣ ܠܡܲܪܵܚܘܼܬܼܵܗ̇<EOS>ܘܟܲܕܼ ܛܵܒܼ ܗܵܟܲܢ ܗ̤ܝ ܠܵܐ ܦܵܝ̇ܫܵܐ ܡ̣ܢ ܦܲܩܪܘܼܬܼܵܗ̇<EOS>ܐܵܦ ܡ̣ܢ ܨܸܒܼܬܵܐ ܕܙܲܠܝܼܠܘܼܬܼܵܐ ܬܲܚܸܡ ܘܲܟܸܠܵܗ̇<EOS>ܘܗ̤ܝ ܕܲܠܩܘܼܒܼܠܵܐ ܕܡܸܠܬܹܗ ܣܵܥ̇̄ܪܵܐ ܒܪܲܒܿܘܼܬܼ ܨܸܒܼܬܵܐ<EOS>ܗܵܫܵܐ ܥܲܦ̣ܬܹܗ ܠܨܸܒܼܬܵܗ̇ ܣܲܓܿܝܼ ܠܒܲܪ ܡ̣ܢ ܛܲܟܼܣܵܐ<EOS>ܕܬܸܗܘܸܐ ܒܟܼܠܗܹܝܢ ܣܵܬܼܪܲܬܼ ܛܲܟܼܣܵܐ ܕܫܲܦܝܼܪ̈ܵܬܼܵܐ<EOS>ܘܸܟܼܒܲܪ ܐܸܠܘܼܝܵ̇ܕܼܥܵܐ ܠܡܸܩܪܵܐ ܒܣܸܦܪ݁ܲܝ ܪܘܼܚܵܐ<EOS>ܥܵܛ̇ܝܵܐ ܗ̄ܘ̣ܵܬܼ ܠܗܘܿܢ ܠܲܓܼܙܵܪ ܕܝܼܢܹ̈ܐ ܕܥܲܠ ܣܘܼܪ̈ܚܵܢܹܝܗ̇<EOS>ܘܸܟܼܒܲܪ ܐܸܠܘܼ ܡܦܵܣܵܐ ܐܵܦ ܒܝܼ ܕܲܓܼܠܹ̇ܝܬܼ ܡܘܼܡܹܝ̈ܗ̇<EOS>ܢܵܗ̇ܡ̇ܐ ܗ̣̄ܘܵܬܼ ܒܝܼ ܒܲܕܼܡܘܼܬܼ ܐܝܼܙܒܹܠ ܒܒܲܪܬܿܘܬܵܒܹ̈ܐ<EOS>ܘܸܟܼܒܲܪ ܐܸܠܘܼ ܝܸܓܕܼܥܲܬ̤ ܡܲܢ ܐ̄ܢܵܐ ܐܵܘ ܕܲܡܚܝܼܠ ܐ̄ܢܵܐ<EOS>ܠܵܐ ܣܵܒܲܥܵܐ ܗ̣̄ܘܵܬܼ ܡ̣ܢ ܕܲܠܡܸܫܕܵܐ ܓܹܐܪܹ̈ܐ ܕܨܲܥܪܵܐ<EOS>ܘܸܟܼܒܲܪ ܐܸܢ ܐܝܼܬܼ ܕܨܵܪ ܚܵܘܝܼ ܠܵܗ̇ ܝܘܼܩܢܵܐ ܕܲܩܢܘܿܡܝ<EOS>ܪܵܓܼܡ̇ܐ ܗ̄ܘ̣ܵܬܼ ܠܹܗ ܒܟܹܐܦܹ̈ܐ ܕܒܸܙܚܵܐ ܐܲܝܟ ܕܲܠܢܵܒܼܘܼܬܼ<EOS>ܟܒܲܪ ܐܵܦ ܗܵܫܵܐ ܫܵܡ̇ܛܵܐ ܣܲܝܦܵܐ ܥܲܠ ܦܸܬܼܓܼܵܡܲܝ̈<EOS>ܘܲܡܦܲܣܩܵܐ ܠܗܘܿܢ ܐܲܝܟ ܕܲܠܪܹܫܵܐ ܕܪܵܚܹܗ ܕܚܲܬܼܢܵܐ<EOS>ܙܸܠܝ ܠܹܟܼܝ ܐܲܢ̄ܬܿܬܼܵܐ ܠܵܘ ܟܹܐܢܵܐ ܐ̄ܢܵܐ ܘܠܵܘ ܒܲܪ ܟܹܐܢܹ̈ܐ<EOS>ܡ̇ܢ ܛܵܢܲܬܿ݁ܝ ܒܝܼ ܐܲܝܟ ܕܲܒܼܟܹܐܢܵܐ ܕܠܵܘ ܟܹܐܢܵܐ ܐ̄ܢܵܐ<EOS>ܠܵܐ ܬܸܫܕܹܿܝܢ ܒܝܼ ܓܹܐܪܹ̈ܐ ܕܨܲܥܪܵܐ ܐܲܝܟ ܕܲܡܥܵܕܵܬܿܝ<EOS>ܘܠܵܐ ܬܸܬܼܢܲܩܡܝܼܢ ܥܝܵܪܵܬܵܐ ܕܨܲܥܪܹܟܼܝ ܡ̣ܢ ܦܸܬܼܓܼܵܡܲܝ̈<EOS>ܠܘܵ ܡ̣ܢ ܒܝܼܫܘܼ ܓܠܹ̇ܝܬܼ ܬܲܚܦܝܼܬܼܵܐ ܕܲܫܟܼܝܼܪ݁ܵܬܹܟܼܝ<EOS>ܘܠܵܘ ܒܲܚܣܵܡܵܐ ܦܲܪܣܝܼܬܼ ܡܘܼܡܹܟܼܝ ܠܥܹܝܢ ܚܲܙܝܹ̈ܐ<EOS>ܡܸܚܙܵܐ ܚܙܹ̇ܝܬܹܟܼܝ ܕܲܡܟܲܬܿܡ̇ܐ ܐܲܢ̄ܬܿܝ ܒܲܫܟܼܝܼܪ݁ܵܬܼܵܐ<EOS>ܘܡܲܠܟܲܢܝ ܪܥܝܵܢܝ ܕܐܲܫܝܼܓܼ ܡܸܢܹܟܼܝ ܨܵܐܬܼܵܐ ܕܥܵܘ̣ܠܵܐ<EOS>ܥܵܘ̣ܠܵܐ ܣܲܢܝܵܐ ܚܙܹ̇ܝܬܼ ܕܵܡܟܲܬܲܡ ܥܲܠ ܗܲܕܵܡܲܝ̈ܟܿܝ<EOS>ܘܲܒܼܥܹ̇ܝܬܼ ܕܐܸܪܘܿܣ ܡܲܝ̈ܵܐ ܕܡܸܠܲܝ̈ ܥܲܠ ܛܲܡܐܘܼܬܹܟܼܝ<EOS>ܒܟܹܐܒܼܵܐ ܩܲܫܝܵܐ ܕܙܲܠܝܼܠܘܼܬܼܵܐ ܚܙܹ̇ܝܬܼ ܕܲܟܼܪܝܼܗܵܬܿܝ<EOS>ܘܡܲܕܿܟܹ̇ܬܼ ܡܸܠܹ̈ܐ ܐܲܝܟ ܣܲܡܡܵܢܹ̈ܐ ܕܛܵܟ ܬܸܬܼܐܲܣܹܝܢ<EOS>ܪܸܓܲܬܼ ܒܸܣܪܵܐ ܐܲܚܝܼܕܼܵܐ ܠܹܟܼܝ ܐܲܝܟ ܐܸܫܵܬܼܵܐ<EOS>ܘܲܒܼܦܸܬܼܓܼܵܡܲܝ̈ ܨܒܹ̇ܝܬܼ ܕܐܸܦܲܝܸܓܼ ܢܘܼܪ ܚܘܼܬܼܚܵܬܹܟܼܝ̈<EOS>ܣܲܝܦܵܐ ܕܡܸܠܬܹܟܼܝ ܚܙܹ̇ܝܬܼ ܟܲܕܼ ܚܵܪܹܒ ܣܸܕܼܪܹ̈ܐ ܕܐ̄ܢܵܫܵܐ<EOS>ܘܢܸܦܩܲܬܼ ܕܐܸܟܼܠܹܝܘܼܗܝ ܕܲܢܦܘܼܫ ܩܲܠܝܼܠ ܣܪܝܼܕܼܵܐ ܠܥܲܡܲܢ<EOS>ܚܝܵܪܵܐ ܕܥܲܝܢܲܝ̈ܟܿܝ ܚܙܹ̇ܝܬܼ ܟܲܕܼ ܛܵܡܲ݁ܪ ܦܲܚܹ̈ܐ ܠܓܸܢܣܲܢ<EOS>ܘܲܟܼܠܹ̇ܝܬܼ ܐ̄ܢܵܫܵܐ ܕܠܵܐ ܢܸܬܿܬܲܚܕܿܘܼܢ ܒܲܡܨܝܼ̈ܕܼܵܬܹܟܼܝ<EOS>ܨܸܒܼܬܵܐ ܕܐܲܦܲܝ̈ܟܿܝ ܚܙܹ̇ܝܬܼ ܕܲܦܪܝܼܣܵܐ ܒܲܕܼܡܘܼܬܼ ܢܸܫ̈ܒܹܿܐ<EOS>ܘܐܲܪܝܼܡܹ̇ܬܼ ܩܵܠܝ ܕܢܸܫܡܲܥ ܨܲܝܕܵܐ ܘܢܸܥܪܘܿܩ ܡܸܢܹܟܼܝ<EOS>ܛܢܵܢܹܟܼܝ ܒܝܼܫܵܐ ܚܙܹ̇ܝܬܼ ܟܲܕܼ ܪܵܗܹ̇ܛ ܒܝܲܡܵܐ ܘܝܲܒܼܫܵܐ<EOS>ܘܛܸܢܹ̇ܬܼ ܕܐܸܟܼܠܹܝܘܗܝ ܕܠܵܐ ܢܸܬܿܕܵܘܲܕܼ ܥܵܡܠܵܐ ܒܪܲܗܛܹܗ<EOS>ܚܣܵܡܹܟܼܝ ܦܲܩܪܵܐ ܚܙܹ̇ܝܬܼ ܟܲܕܼ ܫܵܓܹ̇ܫ ܠܛܵܒܹ̈ܐ ܘܒܼܝܼܫܹ̈ܐ<EOS>ܘܲܪܢܹ̇ܝܬܼ ܕܸܟܼܒܲܪ ܡܲܨܝܵܐ ܕܐܸܟܼܠܹܝܘܗܝ ܕܲܢܦܘܼܫ ܩܲܠܝܼܠ<EOS>ܡܸܛܠܵܬܹܟܼܝ ܢܦ݂ܲܠܘ ܒܲܩܪܵܒܼܵܐ ܟܵܗܢܹ̈ܐ ܘܡܲܠ̈ܟܹܿܐ<EOS>ܘܗܵܐ ܡܸܬܼܟܲܬܿܫܝܼܢ ܘܠܲܝܬܿ ܫܘܼܠܵܡܵܐ ܠܲܩܪ̈ܵܒܲܝܗܘܿܢ<EOS>ܒܩܹܐܪܣܵܐ ܕܲܥܠܲܝܟܿܝ ܬܸܡܗܹ̇ܬܼ ܣܲܓܿܝܼ ܕܲܟܼܡܵܐ ܬܲܩܝܼܦ<EOS>ܘܡܸܛܠܗܵܕܹܐ ܩܪܹܝ̇ܬܹܟܼܝ ܥܸܠܬܼܵܐ ܕܟܼܠ ܒܝܼ̈ܫܬܼܵܐ<EOS>ܠܵܘ ܒܲܟܼܝܵܢܵܐ ܐܲܣܝܼܪܵܐ ܒܹܟܼܝ ܒܝܼܫܘܼܬܼ ܝܲܨܪܵܐ<EOS>ܨܸܒܼܝܵܡܢܹܟܼܝ ܗ̄ܘ̣ ܕܚܵܛܹ̇ܐ ܘܡܲܚܛܸܐ ܐܲܝܟ ܨܸܒܼܝܵܢܹܗ<EOS>ܨܸܒܼܝܵܢܹܟܼܝ ܗ̄ܘ̣ ܕܲܡܕܲܒܲܪ ܠܹܟܼܝ ܠܐܲܝܟܵܐ ܕܨܵܒܹ̇ܿܐ<EOS>ܘܠܵܘ ܒܲܩܛܝܼܪܵܐ ܕܒܼܝܼܪܲܬܿܝ ܡ̣ܢ ܐ̄ܢܵܫ ܨܹܝܕܼ ܒܝܼ̈ܫܵܬܼܵܐ<EOS>ܕܝܼܠܹܟܼܝ ܛܵܒܼܬܼܵܐ ܘܒܼܝܼܫܬܵܐ ܟܠܵܗ̇ ܕܡܸܣܬܲܪܵܐ ܒܹܟܼܝ<EOS>ܘܐܲܢ̄ܬܿܝ ܫܲܠܝܼܛܲܬܿܝ ܥܲܠ ܬܲܪ̈ܬܲܝܗܹܝܢ ܐܲܝܟ ܒܲܪ̄ܬܼ ܚܹܐܪܹ̈ܐ<EOS>ܕܚܹܐܪܘܼܬܼܟܼܝ ܗ̄ܝ̣ ܠܡܸܣܥܲܪ ܫܲܦܝܼܪ ܘܲܠܡܲܒܼܐܫܘܼ<EOS>ܘܐܸܢ ܗܵܟܲܢܵܐ ܗ̄ܝܼ ܠܲܝܬܿ ܠܹܟܼܝ ܐܲܬܼܪܵܐ ܠܡܸܬܼܥܲܕܵܠܘܼ<EOS>ܦܫܝܼܩ ܠܹܟܼܝ ܡ̇ܕܹܝܢ ܠܡܸܪܕܵܐ ܒܐܘܼܪܚܵܐ ܕܲܬܼܝܵܒܼܘܼܬܼܵܐ<EOS>ܘܲܕܼܠܝܼܠܵܐ ܠܹܟܼܝ ܠܡܸܦܪܲܥ ܚܵܘ̈ܒܲܝܟܿܝ ܒܲܬܼܘܵܬܼ ܢܵܦܫܵܐ<EOS>ܬܵܝ ܐܸܢ ܨܵܒܼܝܲܬܿܝ ܒܵܬܲܪ ܡܸܠܟܵܐ ܕܡ̇ܠܹܟ ܐ̄ܢܵܐ ܠܹܟܼܝ<EOS>ܘܦܘܼܫܝ ܡ̣ܢ ܬܵܘܫܵܐ ܘܲܪܕܼܵܝ ܒܐܘܼܪܚܵܐ ܕܕܼܵܪܹܫ ܐ̄ܢܵܐ ܠܹܟܼܝ<EOS>ܐ̄ܢܵܐ ܪܵܕܹܐ ܐ̄ܢܵܐ ܩܕܼܵܡ ܨܸܒܼܝܵܢܹܟܼܝ ܐܸܢܗܘ̤ ܕܢܼܨܒܹܿܝܢ<EOS>ܘܡܲܥܸܠ ̄ܐ̄ܢܵܐ ܠܹܟܼܝ ܠܲܠܡܹܐܝܢ ܫܲܝܢܵܐ ܕܠܲܝܬܿ ܒܹܗ ܩܸܢܛܵܐ<EOS>ܫܡܲܥܝ ܐܸܢ ܨܸܒܼܝܲܬܿܝ ܬܲܫܥܝܼܬܼ ܫܲܪܒܵܐ ܕܵܒܼ̈ܬܢܵܬܼ ܓܸܢܣܹܟܼܝ<EOS>ܕܥܲܙܝܼ ܒܚܲܫܹ̈ܐ ܘܠܵܐ ܐܸܬܼܪܲܦܝܼ ܩܕܼܵܡ ܢܸܣܝܘܿܢܹ̈ܐ<EOS>ܨܘܼܪܝ ܠܹܟܼܝ ܨܲܠܡܵܐ ܕܕܘܼܒܵܪ݁ܲܝܗܹܝܢ ܒܓܼܵܘ ܪܸܥܝܵܢܹܟܼܝ<EOS>ܘܲܒܼܕܲܟܼܝܘܼܬܗܹܝܢ ܡܪܘܿܩܝ ܨܵܐܘܼܬܼܵܐ ܡ̣ܢ ܚܘܼܫܵܒܲܝ̈ܟܿܝ<EOS>ܒܣܲܪܵܐ ܘܪܲܦܩܵܐ ܚܘܼܪܝ ܘܐܸܬܼܒܲܩܵܝ ܦܵܪܘܿܫܵܐܝܼܬܼ<EOS>ܕܣܲܝܒܲܪ ܟܹܐܒܹ̈ܐ ܕܥܲܩܪܘܼܬܼ ܦܲܓܼܪܵܐ ܕܠܵܐ ܩܘܼܛܵܥܵܐ<EOS>ܚܲܢܵܐ ܬܸܗܘܸܐ ܐܲܝܟ ܡܲܚܙܝܼܬܼܵܐ ܠܥܲܝܢܲܝ̈ ܢܲܦܫܹܟܼܝ<EOS>ܘܲܒܼܚܘܼܡܣܵܢܵܗ̇ ܩܢܵܝ ܚܘܼܡܣܵܢܵܐ ܒܝܘܿܡ ܢܸܣܝܵܢܵܐ<EOS>ܡ̣ܢ ܓܸܢܣܵܐ ܐܲܢ̄ܬܿܝ ܕܗܵܠܹܝܢ ܢܸܫܹ̈ܐ ܐܘܿ ܒܲܪ̄ܬܼ ܐ̄ܢܵܫܵܐ<EOS>ܪܕܸܵܝ ܒܲܫܒܼܝܼܠܵܐ ܕܚܘܼܡܣܵܢܲܝ̈ܗܹܝܢ ܘܦܘܼܫܝ ܡ̣ܢ ܩܸܢܛܵܐ<EOS>ܘܡ̇ܢ ܐܲܡܲ݁ܪ ܐ̄ܢܵܐ ܕܡ̣ܢ ܛܘܿܗܡ̇ܐ ܐܲܢ̄ܬܿܝ ܕܲܟܼܢܝܼ̈ܟܼܵܬܼܵܐ<EOS>ܕܗܵܐ ܡܸܢܹܟܼܝ ܗ̄ܝܼ ܐܲܢ̄ܬܿܬܼܵܐ ܕܝܸܠܕܲܬ̤ ܚܲܝܹ̈ܐ ܠܐ̄ܢܵܫܵܐ<EOS>ܡ̣ܢ ܒܲܪ̄ܬܼ ܓܸܢܣܹܟܼܝ ܢܒܲܥ̣ܘ ܠܲܢ ܚܲܝܹ̈ܐ ܕܠܵܐ ܫܘܼܠܵܡܵܐ<EOS>ܠܵܐ ܬܡܝܼܬܼܝܼܢܵܢ ܒܵܬܲܪ ܕܲܚܝ݂ܲܢ ܒܚܲܝܹ̈ܐ ܕܡܸܢܹܟܼܝ<EOS>ܚܘܼܣܝ ܥܲܠ ܢܲܦܫܹܟܼܝ ܕܐܝܼܬܹܝܗ̇ ܢܸܒܼܠܵܐ ܕܡܲܪܕܹܿܐ ܚܲܝܹ̈ܐ<EOS>ܠܵܐ ܬܛܲܡܐܝܼܢܵܗ̇ ܠܲܡܥܝܼܢ ܚܲܝܹ̈ܐ ܒܲܫܟܼܝܼܪ݁ܵܬܼܵܐ<EOS>ܫܒܼܘܿܩܝ ܥܸܢܝܵܢܹ̈ܐ ܕܲܣܪ݁ܝܼܩܵܬܼܵܐ ܕܲܥܬܸܩܘ ܨܹܐܕܲܝܟܿܝ<EOS>ܘܐܲܥܢܵܝ ܢܲܦܫܹܟܼܝ ܒܗܸܪܓܵܐ ܛܵܒܼܵܐ ܕܡܸܠܲܬܼ ܚܲܝܹ̈ܐ<EOS>ܥܪܘܿܩܝ ܡ̣ܢ ܛܘܼܥܝܲܝ ܕܩܸܨܡܹ̈ܐ ܘܢܸܚܫܹ̈ܐ ܘܝܘܼܠܦܵܢ ܫܹܐܕܹ̈ܐ<EOS>ܘܨܘܼܪܝ ܥܲܠ ܠܸܒܹܿܟܼܝ ܫܡܵܗܹ̈ܐ ܬܠܵܬܼܵܐ ܕܫܸܡ ܐܝܼܬܼܘܼܬܼܵܐ<EOS>ܫܸܡ ܐܝܼܬܼܘܼܬܼܵܐ ܩܒܼܘܿܥܝ ܠܹܟܼܝ ܢܝܼܫܵܐ ܩܕܼܵܡ ܪܸܥܝܵܢܹܟܼܝ<EOS>ܘܗܵܐ ܡܸܬܼܝܲܠܦܲܬܿܝ ܠܡܸܚܢܵܐ ܫܲܦܝܼܪ ܠܘܵܬܼ ܕܲܟܼܝܘܼܬܼܵܐ<EOS>ܬܠܝܼܬܼܵܝܘܼܬܼܵܐ ܢܸܬܼܢܸܐ ܦܘܼܡܹܟܼܝ ܚܠܵܦ ܟܠ ܡܸܠܝܼ̈ܢ<EOS>ܘܲܬܼܠܝܼܬܼܵܐܝܼܬܼ ܦܪܘܿܥܝ ܬܵܘܕܿܝܼܬܼܵܐ ܠܡܲܬܼܩܸܢ ܟܠܵܐ<EOS>