ܥܰܠ ܦܽܘܪܩܳܢܳܐ ܕܰܡܕܺܝܢ̱ܬܳܐ<EOS>ܒܰܪ ܩܳܠܶܗ ܕܒ̇ܝܐܰܘ ܒܡܽܘܠܟܳܢܳܐ<EOS>ܐܶܬܦܰܬܰܚܘ̱ ܒܗܳܢ ܝܰܘܡܳܐ ܦܽܘܡ̈ܶܐ ܠܡܰܘܕܳܝܽܘ<EOS>ܦܶܬܚ̈ܶܐ ܕܬܽܘܪ̈ܥܳܬܳܐ ܠܦܽܘܡ̈ܶܐ ܕܰܒ̈ܢܰܝ ܦܬܰܚܘ̱<EOS>ܐܰܘܕܺܝܘ ܠܚܰܢܳܢܳܐ ܕܦܰܪܩܳܗ̇ ܠܐ̱ܢܳܫܽܘܬܰܢ<EOS>ܘܠܳܐ ܚܳܪ ܒܗܰܘ ܥܶܕܳܢ ܕܢܶܦܪܥܰܢ<EOS>ܚܽܘܒ̈ܳܠܶܐ ܕܰܐܪܡܺܝܢ ܗ̱ܘܰܘ ܠܰܢ ܕܶܐܬܥܺܝܪܘ̱ ܕܢܶܫܒܽܘܢܳܢ<EOS>ܛܰܥܡܽܘܗ̇ ܒܦܽܘܪܩܳܢܰܢ ܥܳܠܡ̈ܶܐ ܠܛܰܝܒܽܘܬܳܟ<EOS>ܥܽܘܢܺܝܬܳܐ ܡܶܢ ܟܽܠ ܕܦܽܘܡܳܐ ܠܶܗ ܫܽܘܒܚܳܐ ܠܛܰܝܒܽܘܬܳܟ<EOS>ܦܰܪܩܰܢ ܕܠܳܐ ܫܽܘܪܳܐ ܘܰܐܠܶܦ ܕܫܽܘܪܰܢ ܗ̱ܽܘ<EOS>ܦܰܪܩܰܢ ܕܠܳܐ ܡܰܠܟܳܐ ܘܰܐܘܕܰܥ ܕܡܰܠܟܰܢ ܗ̱ܽܘ<EOS>ܦܰܪܩܰܢ ܒܟܽܠ ܡܶܢ ܟܽܠ ܘܚܰܘܺܝ ܕܗܽܘܝܽܘ ܟܽܠ<EOS>ܦܰܪܩܰܢ ܒܛܰܝܒܽܘܬܶܗ ܘܬܽܘܒ ܓܠܳܐ<EOS>ܕܡܰܓܳܢ ܚܳܢ ܘܰܐܚܺܝ ܡܶܢ ܟܽܠ ܕܡܶܫܬܰܒܗܰܪ<EOS>ܫܰܩܠܶܗ ܠܫܽܘܒܗܳܪܳܐ ܘܝܰܗܒܶܗ ܠܛܰܝܒܽܘܬܶܗ<EOS>ܪܰܥܡܳܐ ܕܟܽܠ ܦܽܘ̈ܡܺܝܢ ܙܥܽܘܪ ܗ̱ܽܘ ܠܬܰܘܕܺܝܬܳܟ<EOS>ܕܰܒܫܳܥܬܳܐ ܕܛܰܦܛܶܦ ܢܽܘܗܪܰܢ ܘܗܳܐ ܕܢܶܕܥܰܟ<EOS>ܒܰܕܟܽܠ ܦܫܽܝܩ ܗ̱ܽܘ ܠܳܟ ܡܶܢ ܫܶܠܝ ܢܒܰܗ ܘܰܐܙܠܶܓ<EOS>ܡܰܢܽܘ ܚܼܙܳܐ ܬܰܪ̈ܬܶܝܢ ܬܶܕܡܪ̈ܳܢ<EOS>ܕܥܰܡܶܗ ܕܰܦܣܰܩ ܣܰܒܪܳܐ ܬܟܶܒ ܗ̱ܘܳܐ ܘܰܣܓܼܺܝ ܣܰܒܪܳܐ<EOS>ܫܳܥܬܳܐ ܕܝ̈ܰܠܠܳܬܳܐ ܗܶܦܟܰܬ ܠܰܣܒܰܪܬܳܐ<EOS>ܝܰܘܡܰܐ ܗ̱ܘ ܕܥܰܕܥܺܕܳܐ ܕܒܶܗ ܗ̱ܽܘ ܬܰܠܝ̈ܳܢ ܥܺܐܕ̈ܶܐ<EOS>ܕܶܐܠܽܘ ܫܒܳܢ ܪܽܘܓܙܳܐ ܗܳܐ ܒܼܰܛܶܠܘ̱ ܐܳܦ ܥܰܕܥܺܐܕ̈ܺܝܢ<EOS>ܕܰܢܨܰܚ ܙܟܳܐ ܫܰܝܢܰܢ ܗܳܐ ܪܳܥܡܺܝܢ ܥܺܐܕ̈ܺܝܢ<EOS>ܗܳܢܳܐ ܝܰܘܡܳܐ ܒܪܺܝܟܳܐ ܛܥܺܝܢ ܠܟܽܠ<EOS>ܒܶܗ ܗܽܘ ܬܠܶܐ ܟܳܪܟܳܐ ܒܟܳܪܟܳܐ ܬܠܶܐ ܥܰܡܳܐ<EOS>ܒܥܰܡܳܐ ܬܠܶܐ ܫܰܝܢܳܐ ܒܫܰܝܢܳܐ ܬܠܶܐ ܟܽܘܠܳܐ<EOS>ܡܶܢܗܶܝܢ ܕܬܽܘܪ̈ܥܳܬܳܐ ܐܰܣܓܺܝܬ ܢܶܨܚ̈ܳܢܶܐ<EOS>ܫܽܘܒܚܳܐ ܠܰܬܠܺܝܬܳܝܳܐ ܣܼܠܶܩ ܡܶܢ ܬܠܳܬ ܬܽܘܪ̈ܥܰܢ<EOS>ܕܰܢܚܼܶܬ ܘܣܳܓ ܐܶܢܶܝ̈ܢ ܒܪ̈ܰܚܡܶܐ ܕܰܟܠܰܘ ܪܽܘܓܙܳܐ<EOS>ܡܚܳܐ ܗ̱ܘܳܐ ܠܰܕܠܳܐ ܐܺܝܠܰܦ ܕܢܰܠܦܰܢ<EOS>ܐܰܠܶܦ ܠܓܰܘ̈ܳܝܶܐ ܕܟܺܐܢܰܐ ܗ̱ܘ ܬܼܪܰܥ ܐܶܢܶܝܢ<EOS>ܐܰܠܶܦ ܠܒܰܪ̈ܳܝܶܐ ܕܛܳܒܰܐ ܗ̱ܘ ܣܳܓ ܐܶܢܶܝܢ<EOS>ܡܼܰܠܶܠܘ ܘܗܰܒܘ̱ ܫܽܘܒܚܳܐ ܦܪ̈ܺܝܩܰܝ ܒܗܳܢ ܝܰܘܡܳܐ<EOS>ܣ̈ܳܒܶܐ ܘܓܰܕ̈ܽܘܕܶܐ ܥܠܰܝܡ̈ܶܐ ܘܰܥܠܰܝܡ̈ܳܬܳܐ<EOS>ܫܰܒܪ̈ܶܐ ܘܬܰܡܺܝ̈ܡܶܐ ܘܥܺܕ̱ܬܳܐ ܐܶܡܳܐ ܕܟܳܪܟܳܐ<EOS>ܣ̈ܒܶܐ ܓܶܝܪ ܡܶܢ ܫܶܒܝܳܐ ܐܶܬܚܰܣܰܟܘ̱<EOS>ܥܠܰܝܡ̈ܶܐ ܡܶܢ ܫܽܘܢܕܳܐ ܘܥܽܘ̈ܠܶܐ ܡܶܢ ܫܽܘܩܦܳܐ<EOS>ܢܶܫ̈ܶܐ ܡܶܢ ܦܽܘܪܣܝܳܐ ܘܥܺܕ̱ܬܳܐ ܡܶܢ ܒܽܘܙܚܳܐ<EOS>ܐܶܬܳܐ ܠܰܢ ܒܩܰܫ̈ܝܳܬܳܐ ܕܚܶܠܢܰܢ ܡܠܶܐ ܥܰܝ̈ܢܶܐ<EOS>ܘܶܐܬܳܐ ܒܢܺܝܚ̈ܳܬܳܐ ܫܦܰܪܢܰܢ ܡܠܶܐ ܫܳܥܳܐ<EOS>ܐܰܗܡܺܝ ܘܦܳܫ ܩܰܠܺܝܠ ܛܥܰܝܢܰܢ ܕܠܳܐ ܣܳܟܳܐ<EOS>ܐܰܝܟ ܚܰܝܽܘܬܳܐ ܕܫܶܢܶܐ ܕܝܳܠܦܳܐ<EOS>ܒܫܶܕܠܳܐ ܘܕܽܘܚܳܠܳܐ ܘܶܐܢܗܽܘ ܕܰܐܗܡܺܝܘ ܡܶܢܳܗ̇<EOS>ܡܶܪܕܰܬ ܛܥܳܬ ܘܰܗܘܳܬ ܣܳܪܽܘܚܬܳܐ ܒܫܰܝܢܳܐ<EOS>ܦܰܪܥܰܢ ܘܠܳܐ ܕܚܶܠܢܰܢ ܦܰܪܩܰܢ ܘܠܳܐ ܒܗܶܬܢܰܢ<EOS>ܚܰܨܰܢ ܣܓܺܝܘ ܢܶܕܪ̈ܶܐ ܪܰܦܺܝ ܣܓܺܝܘ ܚܰܘ̈ܒܶܐ<EOS>ܕܰܐܠܨܰܢ ܗܘܳܬ ܬܶܢܘܰܝ ܕܰܐܪܘܰܚ ܗܼܘܳܬ ܛܽܘܥܝܰܝ<EOS>ܐܶܬܪܡܺܝ ܟܰܕ ܝܳܕܰܥ ܠܰܢ ܕܢܰܫܪܰܢ<EOS>ܒܪܰܡܫܳܐ ܐܰܩܺܝܡܢ ܚܢܰܢ ܠܶܗ ܒܨܰܦܪܳܐ ܗܦܰܟܢ ܚܢܰܢ ܒܶܗ<EOS>ܩܛܺܝܪܳܐ ܥܒܼܰܪ ܡܶܢܰܢ ܫܪܳܪܳܐ ܥܼܒܰܪ ܡܶܢܰܢ<EOS>ܪܰܒܨܰܢ ܒܬܽܘܪ̈ܥܳܬܳܐ ܕܢܶܦܪܽܘܥ ܠܚܰܘܒ̈ܳܬܰܢ<EOS>ܬ̈ܶܠܳܠܶܐ ܙܩܼܰܦ ܕܰܒܗܽܘܢ ܢܡܰܟܶܟ ܠܫܽܘܒܗܳܪܰܢ<EOS>ܝܰܡ̈ܡܶܐ ܬܼܪܰܥ ܕܰܒܗܽܘܢ ܢܫܺܝܓܶܗ ܠܦܽܘܠܦܳܠܰܢ<EOS>ܚܰܒܫܰܢ ܕܢܶܬܟܰܢܰܫ ܒܗܰܝܟܠܶܗ<EOS>ܚܰܒܫܰܢ ܕܥܶܟܢܰܢ ܠܰܢ ܦܬܼܰܚ ܠܰܢ ܦܗܰܝܢ ܚ̱ܢܰܢ ܠܰܢ<EOS>ܠܥܰܡܪܳܐ ܕܡܶܝܢ ܚܢܰܢ ܠܰܢ ܕܣܳܠܶܩ ܒܟܽܘܠ ܓܰܘ̈ܳܢܺܝܢ<EOS>ܢܶܕܰܥ ܕܛܽܘܒ̈ܳܢܶܐ ܒ̈ܢܰܝ ܢܺܝ̈ܢܘܶܐ ܟܰܕ ܬܳܒܘ̱<EOS>ܠܳܐ ܗ̱ܘܳܐ ܒܬ̈ܶܠܠܶܐ ܬܳܒܘ̱ ܘܳܐܦ ܠܳܐ ܒܝܰܕ ܝܰܡܡ̈ܶܐ<EOS>ܠܳܐ ܗ̱ܘܳܐ ܒܬܽܘܪܥܳܬܳܐ ܐܳܦ ܠܳܐ ܒܩ̈ܶܫܬܳܬܳܐ<EOS>ܠܳܐ ܗ̱ܘܳܐ ܡܶܢ ܩܳܠ ܝܰܬܪܳܐ ܕܚܶܠܘ̱ ܘܬܳܒܘ̱<EOS>ܩܳܠܳܐ ܫܡܼܰܥܘ̱ ܫܺܝܛܳܐ ܐܰܨܺܝܡܘ̱ ܠܥܰܘ̈ܠܰܝܗܽܘܢ<EOS>ܢܰܟܶܦܘ̱ ܥܠܰܝܡܰܝ̈ܗܽܘܢ ܡܰܟܶܟܘ̱ ܠܡ̈ܰܠܟܰܝܗܽܘܢ<EOS>ܡܚܰܝܬܳܢ ܘܙܰܕܶܩܢܰܢ ܕܠܳܐ ܗ̱ܘܳܐ ܥܪܺܝܨܳܐܺܝܬ<EOS>ܦܪܰܩܬܳܢ ܘܰܐܘܕܺܝܢ ܚܢܰܢ ܕܠܳܐ ܚܰܘܳܐ ܕܫܳܘܶܝܢ ܗܘܰܝܢ<EOS>ܚܰܢܬܳܢ ܘܠܰܘ ܕܰܛܥܺܝܬ ܘܰܣܒܪܰܬ ܕܬܳܒܰܢ ܚܢܰܢ ܠܰܢ<EOS>ܓܠܶܐ ܗܽܘ ܠܳܟ ܕܡܳܐ ܕܚܰܢܬܳܢ ܛܥܰܝܢ ܠܰܢ<EOS>ܝܺܕܰܥܬ ܕܰܚܼܛܰܝܢܰܢ ܘܺܝܕܰܥܬ ܕܚܳܛ̇ܝܺܝܢ ܚܢܰܢ<EOS>ܒܥܰܘܠܳܐ ܕܗܘܼܳܐ ܘܗܳܘܶܐ ܡܰܦܳܣ ܗܘܰܝܬ ܟܰܕ ܚܰܢܬܳܢ<EOS>ܦܳܚ̇ܶܡ ܬܝܳܒܽܘܬܰܢ ܕܬܶܥܠܽܘܒ ܠܚܰܘܒ̈ܳܬܰܢ<EOS>ܐܳܦ ܠܳܐ ܒܫܰܘܝܽܘܬܳܐ ܪܺܝܫ ܒܪܺܝܫ ܣܠܶܩ ܟܰܝܠܳܐ<EOS>ܕܰܐܣܓܺܝ ܢܼܛܰܠ ܥܰܘܠܰܢ ܘܰܙܠܳܬ ܬܝܳܒܽܘܬܰܢ<EOS>ܦܩܰܕ ܗ̱ܘܳܐ ܕܢܶܙܕܰܒܰܢ ܒܚܰܘܒܬܰܢ<EOS>ܣܢܺܓܪܰܢ ܗ̱ܘܳܐ ܚܢܳܢܶܗ ܩܰܪܢܳܐ ܘܪܰܒܰܝܬܳܐ<EOS>ܦܪܰܥܢ ܚܢܰܢ ܫܳܡܽܘܢܳܐ ܕܰܐܘܛܳܬ ܬܝܳܒܽܘܬܰܢ<EOS>ܪܶܒܽܘ ܒܶܟܪ̈ܺܝܢ ܒܰܙܥܽܘܪ ܚܰܘܒܬܳܐ ܫܒܰܩ ܗ̱ܘܳܐ ܠܰܢ<EOS>ܕܢܶܬܒܰܥ ܢܩܳܐ ܗ̱ܘܳܐ ܛܳܒ ܕܰܢܢܺܝܚ ܠܟܺܐܢܽܘܬܶܗ<EOS>ܕܢܶܫܒܽܘܒ ܐܰܠܺܝܨ ܗ̱ܘܳܐ ܬܽܘܒ ܕܢܰܦܨܰܚ ܠܛܰܝܒܽܘܬܶܗ<EOS>ܕܶܡܥ̈ܶܐ ܡܠܶܐ ܥܰܝ̈ܢܶܐ ܝܳܗܒܳܢ ܠܶܗ<EOS>ܫܰܓܶܫ ܠܟܺܐܢܽܘܬܶܗ ܒܕܰܬܒܰܥ ܫܒܰܩ ܣܰܓܺܝ<EOS>ܪܶܒܽܘ ܚ̈ܰܘܒܰܢ ܕܰܫܒܼܰܩ ܪܶܒܽܘ ܕܠܶܫ̈ܳܢܰܝܢ<EOS>ܠܳܐ ܡܶܫܟܚܺܝܢ ܡܰܘܦܺܝܢ ܠܽܘܩܒܰܠ ܛܰܝܒܽܘܬܶܗ<EOS>ܫܒܰܩ ܠܰܢ ܘܠܳܐ ܫܒܰܩܢܰܢ ܦܪܰܥܢܳܝܗ̱ܝ ܗܰܦܟܳܐܺܝܬ<EOS>ܥܰܘܠܳܐ ܕܰܚܛܳܐ ܟܬܰܒܢܳܝܗ̱ܝ ܡܶܢܕܪܺܝܫ<EOS>ܫܒܽܘܩ ܡܳܪܝ̱ ܓܳܥܶܝܢܰܢ ܚܢܰܢ ܬܒܰܥ ܡܳܪܝ̱ ܡܨܰܠܶܝܢ ܚܢܰܢ<EOS>ܫܒܽܘܩ ܠܰܡ ܕܰܐܣܟܠܰܢ ܚܢܰܢ ܬܒܰܥ ܠܰܡ ܕܡܰܣܟܶܠ ܒܰܢ<EOS>ܐܳܦ ܠܳܐ ܐܰܝܟ ܒܰܪ̈ܳܝܶܐ ܥܡܰܠܢ ܚܢܰܢ ܚܠܳܦ ܢܰܦܫܰܢ<EOS>ܗܼܶܢܽܘܢ ܐܰܪܺܝܡܘ̱ ܬ̈ܶܠܠܶܐ ܚܢܰܢ ܕܶܝܢ ܐܳܦ ܠܳܐ ܩ̈ܳܠܶܐ<EOS>ܗܶܢܽܘܢ ܫܪܰܘ ܫܽܘܪܳܐ ܚܢܰܢ ܕܶܝܢ ܐܳܦ ܠܳܐ ܩܶܛܪ̈ܶܐ<EOS>ܕܠܺܝ̈ܠܶܐ ܕܰܒܓܰܘ ܠܶܒܰܢ ܫܪܰܝܢ ܗܘܰܝܢ<EOS>ܛܠܼܶܡ ܗ̱ܘܳܐ ܠܟܰܫܺܝܪ̈ܶܐ ܡܶܛܽܠ ܚ̈ܒܰܢܳܢܶܐ<EOS>ܥܰܡܠܳܐ ܛܠܼܶܡ ܕܰܠܒܰܪ ܟܰܕ ܗܼܽܘ ܛܠܺܝܡ ܡܶܢ ܓܰܘ<EOS>ܐܰܪܦܺܝ ܠܡ̈ܰܠܳܠܶܐ ܘܰܡܚܳܐ ܠܫ̈ܰܬܺܝܩܶܐ<EOS>ܫܽܘܪܳܐ ܡܶܬܢܰܓܰܕ ܗ̱ܘܳܐ ܘܥܰܡܳܐ ܡܶܬܚܰܟܰܡ ܗ̱ܘܳܐ<EOS>ܚܳܣ ܠܶܗ ܥܰܠ ܚܶܫܽܘ̈ܫܶܐ ܡܚܳܐ ܗ̱ܘܳܐ ܠܰܕܠܳܐ ܚܳܐܶܫ<EOS>ܚܠܳܦ ܓܶܝܪ ܢܰܦܫ̈ܳܬܳܐ ܕܪܶܓܫܰܢ<EOS>ܠܟܺܐܦܳܐ ܕܠܳܐ ܪܶܓܫܬܳܐ ܡܚܳܐ ܗ̱ܘܳܐ ܕܠܰܢ ܢܶܪܕܶܐ<EOS>ܒܚܽܘܒܶܗ ܫܒܰܩ ܓܽܘܫܡܰܢ ܘܰܪܗܶܛ ܡܚܳܐ ܫܽܘܪܰܢ<EOS>ܡܼܰܢܽܘ ܚܼܙܳܐ ܕܰܗܘܳܬ ܬܽܘܪܰܥܬܳܐ ܐܰܝܟ ܡܰܚܙܺܝܬܳܐ<EOS>ܚܳܪܘ̱ ܒܳܗ̇ ܬܪ̈ܶܝܢ ܓܰܒ̈ܺܝܢ ܫܰܡܫܰܬ ܠܒܰܪ ܘܰܠܓܰܘ<EOS>ܚܙܰܘ ܒܳܗ̇ ܐܰܝܟ ܕܰܒܥܰܝ̈ܢܶܐ ܠܚܰܝܠܳܐ ܕܰܬܒܼܰܪ ܘܰܥܼܨܰܒ<EOS>ܚܙܰܐܘܽܗ̱ܝ ܕܰܬܪܰܥ ܗ̱ܘܳܐ ܘܬܽܘܒ ܣܳܓ<EOS>ܒܰܪ̈ܳܝܶܐ ܚܙܰܘ ܬܽܘܩܦܶܗ ܐܰܫܩܶܠܘ̱ ܘܠܳܐ ܪܰܡ̇ܶܫܘ̱<EOS>ܓܰܘ̈ܳܝܶܐ ܚܙܰܘ ܥܶܕܪܶܗ ܐܰܘܕܺܝܘ ܘܠܳܐ ܐܰܘܦܺܝܘ<EOS>ܝܰܘܡܳܐ ܕܦܽܘܪܩܳܢܶܟܝ̱ ܢܥܺܝܪܶܗ ܠܛܽܘܒܳܥܶܟܝ̱<EOS>ܟܰܕ ܐܶܬܬܪܰܥ ܫܽܘܪܳܐ ܘܟܰܕ ܬܳܟܒܝܢ ܦܺܝ̈ܠܶܐ<EOS>ܟܰܕ ܡܳܛܪ̈ܺܝܢ ܓܶܐܪ̈ܶܐ ܘܟܰܕ ܡܚܰܨܦܺܝܢ ܓܰܒܪ̈ܶܐ<EOS>ܚܙܳܬܳܐ ܠܰܫܡܰܝ̈ܳܢܶܐ ܗܘܼܳܬ ܗ̱ܘܳܬ<EOS>ܥܽܘܠܳܐ ܐܰܩܪܶܒ ܬܰܡܳܢ ܚܢܳܢܳܐ ܢܨܰܚ ܬܰܡܳܢ<EOS>ܪ̈ܰܚܡܶܐ ܙܟܰܘ ܡܶܢ ܬܚܶܬ ܥܺܝܪ̈ܶܐ ܩܥܰܘ ܡܶܢ ܠܥܶܠ<EOS>ܘܰܠܐܺܝ ܒܥܶܠܕܳܪܶܟܝ̱ ܕܢܰܟܶܐ ܒܨ̈ܶܢܥܳܬܶܗ<EOS>ܠܫܽܘܪܳܐ ܕܚܰܕܰܪ ܠܶܟܝ̱ ܓܰܘܣܳܐ ܕܥܳܡܽܘܪ̈ܰܝܟܝ̱<EOS>ܘܰܠܐܺܝ ܘܠܳܐ ܐܶܫܟܰܚ ܘܡܶܛܽܠ ܕܠܳܐ ܢܶܣܼܒܰܪ<EOS>ܕܶܐܠܽܘ ܬܼܪܰܥ ܐܳܦ ܥܰܠ ܘܠܰܢ ܫܼܒܳܐ<EOS>ܬܰܪܥܶܗ ܘܠܳܐ ܒܰܚܕܳܐ ܘܰܒܗܶܬ ܘܠܳܐ ܟܰܕܽܘ<EOS>ܥܕܰܡܳܐ ܬܠܳܬ ܙܰܒܢܺܝ̈ܢ ܕܢܶܒܗܰܬ ܬܠܳܬ ܒܰܬܠܳܬ<EOS>ܢܶܣܓܶܐ ܐܳܦ ܠܺܝ ܒܓܰܘܶܟܝ̱ ܛܽܘܒܳܐ ܒܛܰܝܒܽܘܬܳܐ<EOS>ܕܰܣܓܺܝܘ ܒܶܟܝ̱ ܚܰܘ̈ܒܰܝ ܢܶܣܓܽܘܢ ܒܶܟܝ̱ ܦܺܐܪ̈ܰܝ<EOS>ܘܰܕܒܶܟܝ̱ ܚܛܳܬ ܛܰܠܝܽܘܬܝ̱ ܒܶܟܝ̱ ܬܶܬܚܢܰܢ ܣܰܝܒܽܘܬܝ̱<EOS>ܒܦܽܘܡܳܐ ܕܰܒ̈ܢܰܝܟܝ̱ ܒܥܳܝ ܥܰܠ ܒܪܶܟܝ̱<EOS>ܕܰܚܛܺܝܬ ܠܒܰܪ ܡܶܢ ܚܰܝܠܝ̱ ܘܬܳܒܶܬ ܒܨܺܝܪ ܡܶܢ ܚܰܝܠܝ̱<EOS>ܒܰܕܪܶܬ ܕܠܳܐ ܟܰܝܠܳܐ ܘܟܰܢܫܶܬ ܒܨܺܝܪ ܟܰܝܠܳܐ<EOS>