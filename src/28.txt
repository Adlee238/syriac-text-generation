ܥܠ ܓܠܝ̈ܢܐ ܐܠܗ̈ܝܐ ܕܗܘܘ ܠܘܬ ܐܒܗ̈ܬܐ ܘܢܒ̈ܝܐ<EOS>ܡܐܡܪܐ ܬܪܝܢܐ<EOS>ܕܚܲܕܼܒܫܲܒܵܐ ܕܲܬܼܪܹܝܢ ܕܣܘܼܒܵܪܵܐ<EOS>ܥܠ ܓܠܝ̈ܢܐ ܐܠܗ̈ܝܐ ܕܗܘܘ ܠܘܬ ܐܒܗ̈ܬܐ ܘܢܒ̈ܝܐ<EOS>ܥܘܼܢܵܝܵܐ<EOS>ܒܪܝܼܟܼܘܼ ܕܡܲܠܸܦ ܘܪܵܕܹܐ ܘܩܵܢܹ̇ܐ ܠܲܢ ܐܲܚܲܝ̈<EOS>ܨܠܸܡ ܓܸܠܝܵܢܵܘ̈ܗܝ ܨܵܪ ܒܵܪܘܿܝܵܐ ܒܪܸܥܝܵܢ ܐ̄ܢܵܫܵܐ<EOS>ܘܫܲܪܝܼܘ ܐ̄ܢܵܫܵܐ ܠܲܡܨܵܪ ܨܲܠܡܹ̈ܐ ܪ̈ܘܼܚܵܢܵܝܹܐ<EOS>ܣܲܡ ܚ̣ܿܝܘܼܬܼܵܐ ܣܵܡ ܒܲܟܼܝܵܢܵܐ ܡܠܸܐ ܡܝܼܬܼܘܼܬܼܵܐ<EOS>ܘܲܩܢ̣ܵܘ ܚܲܝܹ̈ܐ ܠܵܐ ܡ̇ܝ̈ܘܿܬܹܐ ܒܪܸ̈ܥܝܵܢܲܝܗܘܿܢ<EOS>ܒܪܸ̈ܥܝܵܢܲܝܗܘܿܢ ܬܲܪܓܸܿܡ ܥܲܡܗܘܿܢ ܕܒܸܣܪ̈ܵܢܵܝܹܐ<EOS>ܘܐܲܠܸܦ ܐܸܢܘܿܢ ܠܡܸܬܼܗܲܓܵܝܘܼ ܒܲܣܬܼܝܼܪ̈ܵܬܹܗ<EOS>ܪܘܼܚܵܢܵܐܝܼܬܼ ܚܵܘܝܼ ܐܸܢܘܿܢ ܙܢܲܝ̈ ܨܸܒܼܝܵܢܹܗ<EOS>ܕܢܸܗܘܘܿܢ ܚܵܙܹ̇ܝܢ ܒܝܲܕܼ ܓܲܠ̈ܝܵܬܼܵܐ ܠܲܕܼܠ̈ܝܵܢ<EOS>ܠܵܐ ܓܲܠ̈ܝܵܬܼܵܐ ܓܠ̣ܵܐ ܠܲܟܼܝܵܢܗܘܿܢ ܡ̣ܢ ܫܘܼܪܵܝܵܐ<EOS>ܘܚܲܟܸܿܡ ܐܸܢܘܿܢ ܠܡܸܣܬܲܟܵܠܘܼ ܚܹܝܠ ܪܲܒܿܘܼܬܹܗ<EOS>ܚܹܝܠ ܪܲܒܿܘܼܬܹܗ ܓܠ̣ܵܐ ܒܲܓܼܒܼܝܼܠܬܵܐ ܕܡܸܕܼܪܹܗ ܕܐܵܕܼܵܡ<EOS>ܘܐܲܠܦܹܗ ܕܢܹܐܡܲܪ ܙܢܲܝ̈ ܪܘܼܟܵܒܼܵܐ ܕܲܓܼܒܼܝܼܠܘܼܬܹܗ<EOS>ܡ̣ܢ ܕܲܚܝܼܚܵܐ ܗܘ̤ܵܐ ܪܘܼܟܵܒܹܗ ܕܒܲܪ ܕܲܚܝܼܚܵܐ<EOS>ܘܡ̣ܢ ܕܐܸܬܼܪܲܟܲܒܼ ܢ̣ܦܲܚ ܒܹܗ ܢܲܦܫܵܐ ܪܘܼܚܵܢܝܬܵܐ<EOS>ܒܢܲܦܸܫܹܗ ܬܲܪܓܸܿܡ ܥܲܠ ܬܘܼܩܵܢܵܐ ܕܐܸܠܥܵܐ ܕܡܸܢܹܐ<EOS>ܘܫܲܪܝܼ ܕܢܹܐܡܲܪ ܕܡܸܢܹܗ ܐܝܼܬܹܝܗ̇ ܡܢܵܬܼܵܐ ܕܚܵܘܵܐ<EOS>ܒܪܘܼܚ ܓܸܠܝܵܢܵܐ ܝܲܠܦ̣ܵܗ̇ ܠܗܵܕܹܐ ܡܸܬܼܝܲܠܦܵܢܵܐ<EOS>ܘܠܘ ܕܝܼܠܹܗ ܗ̄ܘ̣ܵܬܼ ܕܢܹܐܡܲܪ ܥܸܠܬܼܵܐ ܕܟܲܣܝܵܐ ܡܸܢܹܗ<EOS>ܟܣܸܐ ܗ̄ܘ̣ܵܐ ܡܸܢܹܗ ܐ̄ܪܵܙ ܦܘܼܪܩܵܢܵܐ ܕܦܲܓܼܪܹܗ ܘܢܲܦܫܹܗ<EOS>ܘܡ̣ܢ ܕܐܸܬܿܬܲܩܲܢ ܩܢ̣ܵܐ ܒܘܼܝܵܢܵܐ ܠܡܸܚܙܵܐ ܩܢܘܿܡܹܗ<EOS>ܒܥ̣ܿܝܢܵܐ ܕܪܘܼܚܵܐ ܚܵܝ̣ܪ ܒܲܟܼܝܵܢܹܗ ܕܲܟܼܡܵܐ ܡܟܲܝܲܢ<EOS>ܘܩܲܠܸܣ ܘܐܵܘܪܸܒܼ ܠܲܡܬܲܩܢܵܢܵܐ ܕܝܼܠܹܗ ܘܲܕܼܟܼܠ<EOS>ܗܵܐ ܫܘܼܪܵܝܵܐ ܕܐܘܼܡ̇ܢܘܼܬܼܵܐ ܕܪܘܼܚ ܓܸܠܝܵܢܵܐ<EOS>ܕܫܲܪܝܼ ܡ̇ܪܝܵܐ ܠܡܸܓܼܠܵܐ ܚܘܼܒܹܿܗ ܠܐܲܪ̈ܥܵܢܵܝܹܐ<EOS>ܕܢܲܠܸܦ ܐܸܢܘܿܢ ܕܲܟܼܡܵܐ ܪܚܝܼܡ ܠܹܗ ܓܸܢܣܵܐ ܕܐ̄ܢܵܫܵܐ<EOS>ܪܸܚܡܲܬܼ ܚܘܼܒܹܿܗ ܚܵܘܝܼ ܠܐ̄ܢܵܫܵܐ ܒܝܲܕܼ ܓܸܠܝܵܢܵܘ̈ܗܝ<EOS>ܘܟܲܕܼ ܗܘ̤ ܟܲܣܝܵܐ ܗ̄ܘ̣ ܬܲܪܓܸܿܡ ܥܲܡܹܗ ܙܢܲܝ̈ ܟܲܣܝܘܼܬܹܗ<EOS>ܚܲܝܠܵܐ ܕܡܸܢܹܗ ܠܥܸܙ̣ ܥܲܡ ܗܵܘܢܵܐ ܟܲܣܝܵܐ ܕܲܒܼܗܘܿܢ<EOS>ܘܫܲܪܝܼܘ ܠܵܥܙܝܼܢ ܪܘܼܚܵܢܵܐܝܼܬܼ ܒܕܼܘܼܡܝܵܐ ܕܝܼܠܹܗ<EOS>ܒܬܲܪܬܹܿܝܢ ܕܸܡ̈ܘܵܢ ܡܠܸܠ ܥܲܡܗܘܿܢ ܒܲܦܓܲܪ ܘܲܒܼܪܘܼܚ<EOS>ܠܦܘܼܬܼ ܕܲܟܼܝܵܢܗܘܿܢ ܦܲܓܼܪܵܢܵܝܵܐ ܘܪܘܼܚܵܢܵܝܵܐ ܗ̄ܘ̣<EOS>ܠܲܒܼܒܹܝܬܼ ܐܲܒܼܪܵܡ ܓܘܫܡܵܢܵܐܝܼܬܼ ܡܸܬܼܚܵܘܹܐ ܗ̄ܘ̣ܵܐ<EOS>ܘܐܲܝܟ ܕܲܒܼܐ̄ܢܵܫܵܐ ܚܵܝ̇ܪܝܼܢ ܗ̄ܘ̣ܵܘ ܒܹܗ ܒܓܸܒܝܵܢ ܡܸܠܵܘ̈ܗܝ<EOS>ܓܘܼܫܡܵܢܵܐܝܼܬܼ ܐܲܟܸܿܣ ܠܐܵܕܼܵܡ ܥܲܠ ܣܲܟܼܠܘܼܬܹܗ<EOS>ܘܐܲܝܟ ܩܵܠ ܐ̄ܢܵܫܵܐ ܫ̣ܡܲܥ ܗܲܠܟܼܬܹ̈ܗ ܒܓܼܵܘ ܦܲܪܕܲܝܣ̈ܐ<EOS>ܒܹܗ ܒܠܸܫܵܢܗܘܿܢ ܐܲܥܢܝܼ ܐܸܢܘܿܢ ܒܗܸܪܓܵܐ ܕܥܲܡܹܗ<EOS>ܘܐܲܠܸܦ ܐܸܢܘܿܢ ܠܲܡܩܲܪܵܒܼܘܼ ܕܸܒܼܚܹ̈ܐ ܕܚܘܼܒܵܐ<EOS>ܕܸܒܼܚܹ̈ܐ ܕܚܘܼܒܵܐ ܐܲܠܸܦ ܐܸܢܘܿܢ ܕܲܢܩܲܪܒܼܘܼܢ ܠܹܗ<EOS>ܕܲܒܼܝܲܕܼ ܕܸܒܼܚܹ̈ܐ ܢܲܠܸܦ ܐܸܢܘܿܢ ܕܝܵ̇ܕܲܥ ܟܠܵܐ ܗ̄ܘ̣<EOS>ܒܕܸܒܼܚܹ̈ܐ ܒܲܚ̣ܝܪܹܗ ܠܝܲܨܪܵܐ ܟܲܣܝܵܐ ܕܕ̈ܥܝܵܢܲܝܗܘܿܢ<EOS>ܘܐܲܟܸܿܣ ܠܩܵܐܹܝܢ ܕܠܵܐ ܕܲܟܼܝܵܐ ܗ̄ܘ̣ܵܬܼ ܟܲܣܝܘܼܬܼ ܢܲܦܫܹܗ<EOS>ܒܩܵܠܵܐ ܓܲܠܝܵܐ ܡܲܠܸܠ ܥܲܡܹܗ ܕܲܣܥܹܐ ܢܲܦܫܹܐ<EOS>ܕܠܵܐ ܡܩܲܒܸܿܠ ܐ̄ܢܵܐ ܕܸܒܼܚܵܐ ܕܠܵܐ ܕܟܹܐ ܡ̣ܢ ܟܘܼ̈ܬܼܡ̇ܬܼܵܐ<EOS>ܠܒܼܝܼܫܘܼ ܗܲܦܟ̣ܵܗ̇ ܩܵܐܹܝܢ ܒܝܼܫܵܐ ܠܡܲܟܿܣܵܢܘܼܬܼܵܐ<EOS>ܘܲܚܠܵܦ ܚܲܫܵܐ ܘܲܬܼܘܵܬܼ ܢܲܦܫܵܐ ܐܵܘܠܸܕܼ ܩܸܛܠܵܐ<EOS>ܩ̣ܛܲܠ ܩܵܛ̇ܘܿܠܵܐ ܘܛܲܫܹܝܗ ܠܲܕܼܡ̇ܐ ܚܣܝܼܡܵܐ ܕܐܲܚܘܼܗܝ<EOS>ܘܲܩܪ̣ܵܝܗܝ ܩܵܠܵܐ ܓܘܼܫܡܢܵܐܝܼܬܼ ܕܐܲܝܟܵܘ ܗܵܒܹܝܠ<EOS>ܓܘܼܫܡܵܢܵܐܝܼܬܼ ܬܲܒܼܥܹܗ ܠܲܕܼܡ̇ܐ ܓܘܼܫܡܵܢܵܝܵܐ<EOS>ܘܚܵܘܝܼ ܕܐܝܼܬܼ ܠܹܗ ܙܲܒܼܢܵܐ ܠܡܸܦܢܵܐ ܠܘܵܬܼ ܚܲܝܘܼܬܵܐ<EOS>ܬܪܹܝܢ ܦܘܼܪ̈ܥܵܢܝܼܢ ܡܸܫܬܲܡܥܝܼܢ ܗ̄ܘ̣ܵܘ ܒܲܕܼܡܵܐ ܕܡܲܠܸܠ<EOS>ܒܸܗܬܲܬܼ ܫܹܐܕܹ̈ܐ ܘܚܲܕܼܘܲܬܼ ܟܸܢܫܹ̈ܐ ܕܲܫܡܲܝܵܢܹ̈ܐ<EOS>ܒܗܵܕܹܐ ܬܸܢܘܲܝ ܐܲܩܢܝܼ ܩܵܠܵܐ ܠܠܵܐ ܩܢܹܐ ܩܵܠܵܐ<EOS>ܕܲܢܵܘܕܲܥ ܕܐܝܼܬܼ ܠܹܗ ܘܲܒܼܪܵܐ ܠܲܟܼܝܵܢ ܐ̄ܢܵܫܵܐ<EOS>ܠܲܟܼܝܵܢ ܐ̄ܢܵܫܵܐ ܚܲܟܸܿܡ ܛܵܒܼܵܐ ܒܟܼܠܗܘܿܢ ܕܵܪܹ̈ܐ<EOS>ܘܲܠܝܘܼܠܦܵܢܗܘܿܢ ܨܵܪ̣ ܓܸܠܝܵܢܹ̈ܐ ܒܟܼܠ ܐܸܣܟܹܿܡܝܼ̈ܢ<EOS>ܡܸܛܠܵܬܼܗܘܿܢ ܫܲܢܝܹܗ ܠܲܚܢܘܿܟ ܘܢܲܛܪܹ̰̣݂ܗ ܒܚܲܝܹ̈ܐ<EOS>ܕܢܲܩܸܠ ܡܸܢܗܘܿܢ ܗܵܘ̇ ܠܘܼܚܵܡܵܐ ܕܲܒܼܦܲܪܕܲܝܣܵܐ<EOS>ܗܵܪܟܵܐ ܒܗܵܘܢܵܐ ܐܲܫܡܲܪ ܐܸܢܘܿܢ ܥܲܠ ܢܘܼܚܵܡܵܐ<EOS>ܘܨܵܪ̣ ܬܲܚܘܝܼܬܼܵܐ ܕܠܵܐ ܐܲܒܼܕܵܢܗܘܿܢ ܒܚܲܕܸ ܒܲܪܢܵܫܵܐ<EOS>ܣܲܒܼܪܵܐ ܕܚܘܼܕܵܬܼ ܐ̄ܢܵܫܵܐ ܬܼܗܲܪ ܗ̄ܘ̣ܵܐ ܐܵܦ ܠܲܡܟ<EOS>ܘܲܓܼܠ̣ܵܐ ܘܚܵܘܝܹܗ ܒܫܲܝܢܵܐ ܕܗܵܘܹ̇ܐ ܒܝܲܠܕܼܵܐ ܕܡܸܢܹܗ<EOS>ܒܢܘܿܚ ܒܲܛܸܠ ܗ̄ܘ̣ܵܐ ܩܹܐܪܣܵܐ ܩܲܫܝܵܐ ܕܡܵܡܘܿܠ ܡܲܝ̈ܵܐ<EOS>ܘܡܸܫܬܲܪ̈ܝܢ ܗ̣̄ܘܲܝ̈ ܐܵܦ ܠܵܘ̈ܛܵܬܼܵܐ ܕܲܒܼܦܲܪܕܲܝܣܵܐ<EOS>ܒܩܵܠܵܐ ܓܲܠܝܵܐ ܐܲܫܡܲܥ ܐܸܢܘܿܢ ܩܵܠ ܚܘܼܒܵܠܗܘܿܢ<EOS>ܘܒܲܣܼ̇ܪܘ ܘܐܲܩܠܝܼܘ ܥܲܠ ܗܵܘ̇ ܩܵܠܵܐ ܕܟܼܵܘܸܝܢ ܐܸܢܘܿܢ<EOS>ܢܘܿܚ ܒܲܠܚܘܿܕܼܵܘܗܝ ܫܲܡ̣ܥܹܗ ܠܩܵܠܵܐ ܘܲܠܣܘܼܟܵܠܹܗ<EOS>ܘܗܲܝܡܸܢ ܘܐܲܫܲܪ ܕܡܸܬܓܲܡܪܝܼܢ ܗ̄ܘ̣ܵܘ ܙܢܲܝ̈ ܠܘܼܚܵܡܵܘ̈ܗܝ<EOS>ܡ̣ܢ ܠܘܼܚܵܡܵܘ̈ܗܝ ܕܚܸܝܠ ܙܲܕܿܝܼܩܵܐ ܒܲܪ ܙܲܕܿܝܼܩܵܐ<EOS>ܘܲܥܒ݂ܲܕܼ ܒܲܝܬܵܐ ܕܲܡܣܲܬܲܪ ܗ̄ܘ̣ܵܐ ܣܪܝܼܕܼܵܐ ܕܥܵܠܡܵܐ<EOS>ܣܪܝܼܕܼܵܐ ܩܲܠܝܼܠ ܦܵܫ̣ ܡ̣ܢ ܚܲܪ̈ܫܹܐ ܘܡ̣ܢ ܡܲܠܵܠܹ̈ܐ<EOS>ܘܐܲܥܒܲܪ ܐܸܢܘܿܢ ܠܐܲܪܥܵܐ ܦܐܝܼܬܼܵܐ ܘܲܡܫܲܝܲܢܬܵܐ<EOS>ܒܩܵܠܵܐ ܓܫܝܼܡܵܐ ܡܲܫܡܲܥ ܗ̄ܘ̣ܵܐ ܠܹܗ ܠܢܘܿܚ ܥܲܠ ܗܵܠܹܝܢ<EOS>ܕܐܲܝܟܲܢ ܥܵܐ̇ܠܝܼܢ ܘܐܲܝܟܲܢ ܢܵܦ̇ܩܝܼܢ ܡ̣ܢ ܩܹܒܼܘܿܬܼܵܐ<EOS>ܒܹܗ ܒܗܵܢ ܩܵܠܵܐ ܬܲܪܓܸܿܡ ܥܲܡܹܗ ܒܵܬܲܪ ܙܲܒܼܢܵܐ<EOS>ܘܐܲܠܦܹܗ ܛܲܟܲܣܵܐ ܕܐܲܝܟܲܢ ܢܹܐܟܼܘܿܠ ܒܣܲܪ ܚܲܝ̈ܘܵܬܼܵܐ<EOS>ܒܩܵܠܵܐ ܓܫܝܼܡܵܐ ܒܲܪܸܟ ܐܵܦ ܗܘ̤ ܠܝܲܠܕܵܐ ܕܡܸܢܹܗ<EOS>ܘܲܟܼܕܲܝܢ ܠܲܬܼܪܹܝܢ ܬܚܹܝܬܼ ܫܘܼܥܒܵܕܼܵܐ ܕܫܹܝܬܼ ܫܲܦܝܼܪܵܐ<EOS>ܡ̣ܢ ܫܹܝܬܼ ܚܵܘܝܼ ܕܕܼܵܢܲܚ ܣܲܒܼܪܵܐ ܠܲܟܼܝܵܢ ܐ̄ܢܵܫܵܐ<EOS>ܘܡܸܛܠ ܗܵܕܹܐ ܐܲܦܢܝܼ ܠܲܒܼܢܵܘ̈ܗܝ ܠܥܘܼܡܪܵܐ ܕܥܲܡܹܗ<EOS>ܡܸܢܹܗ ܥܬܝܼܕܸ ܗ̄ܘ̣ܵܐ ܕܢܸܗܘܹܐ ܐܲܒܼܪܵܡ ܒܲܪ ܡܘܼܠܟܵܢܵܐ<EOS>ܘܒܹܗ ܡܸܬܿܬܿܢܝܼܚ ܗ̄ܘ̣ܵܐ ܪܲܗܛܵܐ ܬܥܝܼܫܵܐ ܕܥܸܣܪܝܼܢ ܫܲܪ̈ܒܼܵܢ<EOS>ܒܗܵܕܹܐ ܬܸܢܘܲܝ ܢܲܓܼܕܹܿܗ ܪܹܡܙܵܐ ܡ̣ܢ ܓܵܘ ܒܵܒܹܠ<EOS>ܕܢܸܗܘܹܐ ܪܹܫܵܐ ܠܓܼܵܒܼܝܘܼܬܼ ܥܲܡܵܐ ܘܡܘܼܠܟܵܢ ܥܲܡܡܹ̈ܐ<EOS>ܒܪܘܼܚ ܒܲܕܲܩ ܠܹܗ ܕܦܘܿܩ ܡ̣ܢ ܐܲܪܥܵܐ ܕܝܼܠܝܼܕܼܘܼܬܼܵܟ<EOS>ܘܩܲܒܸܿܠ ܘܲܫ̣ܩܸܠ ܠܗܵܝ̇ ܒܲܪܬܼ ܩܵܠܵܐ ܕܠܸܥܙܲܬ̤ ܥܲܡܹܗ<EOS>ܒܩܵܠܵܐ ܘܫܸܬܼܩܵܐ ܘܲܡܕܪܸܫ ܗ̄ܘ̣ܵܐ ܠܥܲܒܼܕܵܐ ܛܵܒܼܵܐ<EOS>ܕܡ̇ܐ ܕܡܸܬܼܚܲܟܲܡ ܢܸܟܼܕܲܘܿܢ ܠܲܒܼܢܵܘ̈ܗܝ ܒܢܝܼܪܵܐ ܕܡ̇ܪܹܗ<EOS>ܒܗܵܘ̇ ܡܘܼܠܟܵܢܵܐ ܕܲܠܘܵܬܼ ܙܲܪܥܹܗ ܡܫܲܪܲܪ ܗ̄ܘ̣ܵܐ ܠܹܗ<EOS>ܘܡܸܬܼܝܲܐܲܒܼ ܗ̄ܘ̣ܵܐ ܕܢܹܐܠܲܦ ܫܲܦܝܼܪ ܕܠܹܐܡܲܬܼܝ ܗܵܘܹ̇ܐ<EOS>ܕܠܹܐܡܲܬܼܝ ܗܵܘܹ̇ܐ ܘܐܲܝܟܲܢ ܗܵܘܹ̇ܐ ܫܲܐܸܠ ܐܲܒܼܪܵܡ<EOS>ܘܲܥܢ̣ܵܝܗܝ ܡ̇ܪܝܵܐ ܒܩܵܠܵܐ ܓܲܠܝܵܐ ܘܡܲܠܸܠ ܥܲܡܹܗ<EOS>ܣܲܒܼ ܚܲܝ̈ܘܬܼܵܐ ܘܲܥܒܸܕܼ ܕܸܒܼܚܹ̈ܐ ܠܫܹܡܝ ܝܲܩܝܼܪܵܐ<EOS>ܘܡܲܠܸܦ ܐ̄ܢܵܐ ܠܵܟ ܕܐܲܝܟܲܢ ܗܵܘܹ̇ܐ ܡܘܼܠܟܵܢܝ ܨܹܐܕܲܥܟ<EOS>ܒܲܬܼܠܵܬܼ ܚܲܝ̈ܘܵܢ ܨܘܿܪ ܫܘܼܥܒܵܕܼܵܐ ܕܕܼܵܪܹ̈ܐ ܬܠܵܬܼܵܐ<EOS>ܕܗܵܘܹ̇ܐ ܙܲܪܥܵܟ ܒܹܝܬܼ ܢܘܼܟܼܪ̈ܵܝܹܐ ܘܟܸܢ ܡܸܬܼܚܲܪܲܪ<EOS>ܬܠܵܬܼܵܐ ܣܲܒܼ ܠܵܟ ܕܲܛܠܹܝܢ ܘܲܦܐܹܝܢ ܠܦܘܼܬܼ ܢܵܡܘܿܣܵܐ<EOS>ܕܗܵܟܲܢ ܬܵܒܲܥ̇ ܕܢܸܗܘܘܿܢ ܕܸܒܼܚܹ̈ܐ ܢܵܡܘܿܣܵܝܹ̈ܐ<EOS>ܦܲܠܸܓܼ ܐܸܢܘܿܢ ܘܣܝܼܡ ܗܲܕܵܡܵܐ ܠܘܼܩܒܲܠ ܚܲܒܼܪܹܗ<EOS>ܘܨܘܼܪ ܫܘܼܥܒܵܕܗܘܿܢ ܟܲܕܼ ܡܸܫܬܲܚܩܝܼܢ ܚܲܕܼ ܠܘܼܩܒܲܠ<EOS>ܒܝܲܕܼ ܫܘܿܦܢܝܼܢܵܐ ܘܲܒܼܒܲܪ ܝܵܘܢܵܐ ܕܠܵܐ ܡܸܬܼܦܲܠܓܼܝܼܢ<EOS>ܡܬܼܘܿܠ ܕܘܼܝܵܪܗܘܿܢ ܕܲܒܼܓܼܵܘ ܚܘܼܪܒܵܐ ܘܲܒܼܓܼܵܘ ܫܲܝܢܵܐ<EOS>ܒܛܲܝܪܵܐ ܕܢܵܚ̇ܬܐ ܥܲܠ ܗܲܕܵܡܹ̈ܐ ܕܲܡܦܲܠܸܓܼ ܐܲܢ̄ܬܿ<EOS>ܨܘܼܪ ܢܸܟܼܝܵܢܹ̈ܐ ܕܡܲܟܹܿܝܢ ܠܲܒܼܢܲܝ̈ܢ ܥܲܡܡܹ̈ܐ ܛܪ̈ܘܼܢܹܐ<EOS>ܒܗܵܝ̇ ܕܲܒܼܛܝܼܠ ܠܵܟ ܘܢܵܛ̇ܪܲܬܿ ܕܸܒܼܚܲܝ̈ܟ ܡ̣ܢ ܦܵܪܲܚܬܼܵܐ<EOS>ܥܗܲܕܼ ܠܲܒܼܛܝܼܠܘܼܬܼܝ ܕܲܟܼܡܐ ܒܛܝܼܠ ܠܵܗ̇ ܥܲܠ ܝܲܠ̈ܕܵܬܼܵܟ<EOS>ܒܕܲܥܪܲܒܼ ܫܹܡܫܵܐ ܘܟܸܢ ܐܸܬܼܩܲܒܲܠ ܙܢܲܝ̈ ܕܸܒܼ̈ܚܵܬܼܵܟ<EOS>ܩܢܝܼ ܒܘܼܝܵܢܵܐ ܕܪܲܚܝܼܩ ܙܲܒܼܢܵܐ ܕܡܘܼܠܟܵܢܝ ܨܹܐܕܲܝܟ<EOS>ܒܕܸܐ ܟܼܠ݂ܲܬ̤ ܢܘܼܪܵܐ ܘܓܸܡ̣ܪܵܬ̤ ܕܸܒܼܚܲܝ̈ܟ ܗܲܢܝܼܵܐܝܼܬܼ<EOS>ܚܙܝܼ ܕܲܒܼܣܸܡ ܠܝܼ ܨܹܒܼܝܵܢ ܚܘܼܒܵܟ ܛܵܒܼ ܡ̣ܢ ܕܸܒܼܚܹ̈ܐ<EOS>ܗܵܠܹܝܢ ܝܠܸܦ̣ ܐܲܒܼܪܵܡ ܓܲܒܼܝܵܐ ܒܩܵܠܵܐ ܓܲܠܝܵܐ<EOS>ܘܗܲܝܡܸܢ ܘܐܲܫܲܪ ܕܲܥܬܼܝܼܕܼ ܙܲܒܼܢܵܐ ܕܡܸܬܼܕܲܡܪ̈ܵܢ ܒܹܗ<EOS>ܗܵܪܟܵܐ ܒܠܸܠܝܵܐ ܗܘ̤ܵܐ ܬܘܼܪܓܵܡܵܐ ܕܐܲܝܠܹܝܢ ܕܲܬܼܢܹ̇ܝܬ<EOS>ܠܵܐ ܗ̄ܘ̣ܵܐ ܒܚܸܠܡܵܐ ܐܵܦܠܵܐ ܒܚܸܙܘܵܐ ܪܘܼܚܵܢܵܝܵܐ<EOS>ܓܠ̣ܵܐ ܒܘܼܕܵܩܵܐ ܕܐܝܼܬܼ ܒܹܗ ܚܸܙܙܵܐ ܠܩܵܠܵܐ ܓܫܝܼܡܵܐ<EOS>ܐܲܟܼܡܵܐ ܕܲܦܪ݂ܲܫ ܦܲܓܼܪܵܐ ܕܐ̄ܢܵܫܵܐ ܚܲܕܼ ܡ̣ܢ ܚܲܒܼܪܹܗ<EOS>ܓܘܼܫܡܵܢܵܐܝܼܬܼ ܡܚܵܘܹܐ ܗ̄ܘ̣ܵܐ ܠܹܗ ܙܢܲܝ̈ ܓܸܠܝܵܢܵܘ̈ܗܝ<EOS>ܒܗܵܘܿܢܵܐ ܕܲܡܥܵܕܼ ܟܝܵܢܵܐ ܓܫܝܼܡܵܐ ܠܡܸܬܼܒܲܩܵܝܘܼ<EOS>ܒܗܵܢ ܐܸܣܕܲܡܵܐ ܥܲܠ ܗ̄ܘ̣ܵܐ ܨܹܐܕܼܵܘܗܝ ܗܘ̤ ܘܲܕܼܥܲܡܹܗ<EOS>ܘܟܲܕܼ ܠܲܝܬܿ ܓܘܼܫܡܵܐ ܚܵܘܝܹܗ ܬܲ̇ܡ̇ܢ ܚܙܵܬܼܵܐ ܕܓܼܘܼܫܡܵܐ<EOS>ܬܠܵܬܼܵܐ ܓܲܒܼܪ̈ܝܼܢ ܚܙ̣ܵܐ ܙܲܕܿܝܼܩܵܐ ܒܲܬܼܪܲܥ ܒܲܝܬܹܿܗ<EOS>ܘܩܲܒܸܿܠ ܐܸܢܘܿܢ ܐܲܝܟ ܕܲܠܓܲܒܼܪܵܐ ܠܦܘܼܬ ܐܸܣܟܹܿܡܵܐ<EOS>ܗܵܝ̇ ܕܲܥܬܼܝܼܕܼܵܐ ܓܠ̣ܵܐ ܠܹܗ ܠܟܹܐܢܵܐ ܒܗܵܕܹܐ ܕܲܣܥ݂ܲܪ<EOS>ܕܲܥܬܼܝܼܕܼ ܝܲܠܕܹܿܗ ܕܢܸܥܡܲܪ ܒܲܒܼܪܹܗ ܚܘܼܒܵܢܵܐܝܼܬܼ<EOS>ܒܪܹܗ ܕܐܲܒܼܪܵܗܵܡ ܥܬܼܝܼܕܼ ܗ̄ܘ̣ܵܐ ܕܢܸܗܘܹܐ ܢܵܘܣܵܐ ܠܚܘܼܒܹܿܗ<EOS>ܘܩܲܕܹܿܡ ܕܲܪܫ̣ܵܗ̇ ܠܐܘܼܪܚܵܐ ܕܕܸܢܚܹܗ ܥܲܕܼܠܵܐ ܢܸܕܢܲܚ<EOS>ܕܸܢܚܹܗ ܒܲܕܸܿܩ ܥܲܠ ܡܲܥܲܠܬܵܐ ܕܲܠܒܹܝܬܼ ܥܲܒܼܕܹܿܗ<EOS>ܕܐܸܡܲܬܼܝ ܕܢܸܕܼܢܲܚ ܠܵܐ ܢܸܬܼܢܲܟܼܪܸܐ ܫܪܵܪܵܐ ܠܐ̄ܪܵܙܵܐ<EOS>ܦܲܓܼܪܵܐ ܕܝܼܠܹܗ ܡ̇ܢܹܐ ܗ̄ܘ̣ܵܐ ܠܵܗ̇ ܠܦܲܓܼܪܵܢܘܼܬܹܗ<EOS>ܘܚܵܘܝܵܗ̇ ܒܐ̄ܪܵܙܵܐ ܥܲܕܼܠܵܐ ܬܸܗܘܹܐ ܦܲܓܼܪܵܢܵܐܝܼܬܼ<EOS>ܒܫܸܡ ܪܲܒܿܘܼܬܹܗ ܩܵܪܹ̇ܐ ܗ̄ܘ̣ܵܐ ܠܹܗ ܒܲܕܼܒܼܝܼܚܘܬܼܵܐ<EOS>ܘܐܲܪܟܸܿܢ ܚܘܼܒܹܿܗ ܘܲܩܪ̣ܵܐ ܢܲܦܫܹܗ ܒܲܫܡܵܐ ܕܓܼܒܼܪܵܐ<EOS>ܐܲܝܟ ܕܲܒܼܓܲܒܼܪܵܐ ܚܵܐܲ݁ܪ ܗ̄ܘ̣ܵܐ ܒܹܗ ܐܵܦ ܐܲܒܼܪܵܗܵܡ<EOS>ܘܡܸܬܼܪܲܥܹܐ ܗ̄ܘ̣ܵܐ ܕܲܠܙܲܕܿܝܼܩܹ̈ܐ ܡܝܲܩܲܪ ܘܲܡܢܝܼܚ<EOS>ܚܙܵܬܼܵܐ ܕܢܲܟܼܦܹ̈ܐ ܡܸܬܼܥܲܛܲܦ ܗ̄ܘ̣ܵܐ ܡ̇ܪܵܐ ܘܥܲܒܼܕܵܘ̈ܗܝ<EOS>ܘܲܕܼܚܝܼܠܝܼܢ ܗ̄ܘ̣ܵܘ ܘܲܪܚܝܼܡܝܼܢ ܗ̄ܘ̣ܵܘ ܒܥܲܝܢܲܝ̈ ܟܹܐܢܵܐ<EOS>ܒܚܘܼܒܵܐ ܪܲܒܵܐ ܩܲܒܸܿܠ ܐܸܢܘܿܢ ܐܲܝܟ ܕܲܠܟܹܐܢܹ̈ܐ<EOS>ܘܐܲܢܝܼܚ ܐܸܢܘܿܢ ܒܐܘܼܟܼܠܵܐ ܘܫܸܩܝܵܐ ܦܲܓܼܪܵܢܵܝܵܐ<EOS>ܚܙܵܬܼܵܐ ܕܐܘܼܟܼܠܵܐ ܡܚܵܘܹܝܢ ܗ̄ܘ̣ܵܘ ܠܹܗ ܠܦܲܓܼܪܵܢܵܝܵܐ<EOS>ܘܟܲܕܼ ܐܵܟܼ̇ܠܝܼܢ ܗ̄ܘ̣ܵܘ ܠܵܐ ܐܵܟܼ̇ܠܝܼܢ ܗ̄ܘ̣ܵܘ ܫܲܪܝܼܪܵܐܝܼܬܼ<EOS>ܠܚܘܼܒܹܿܗ ܕܐܲܒܼܪܵܡ ܡܢܝܼܚ ܗ̄ܘ̣ܵܐ ܚܘܼܒܿܗܘܿܢ ܒܐܘܼܟܼܠܵܐ ܕܚܵܘܝܼܘ<EOS>ܠܵܘ ܕܐܵܟܼ̇ܠܝܼܢ ܗ̄ܘ̣ܵܘ ܐܸܠܵܐ ܐܲܠܦܘܼܗܝ ܪܸܚܡܲܬܼ ܚܘܼܒܿܗܘܢ<EOS>ܪܸܚܡܲܬܼ ܚܘܼܒܹܿܗ ܚܵܘܝܼ ܛܵܒܼܵܐ ܒܐܲܝܠܹܝܢ ܕܲܣܥ݂ܲܪ<EOS>ܕܥܲܠ̣ ܨܹܝܕܼ ܥܲܒܼܕܹܿܗ ܓܘܼܫܡܵܢܵܐܝܼܬܼ ܟܲܕܼ ܠܵܐ ܡܓܲܫܲܡ<EOS>ܬܪܹܝܢ ܪ̈ܘܼܚܵܢܹܐ ܓܲܫܹܡ ܥܲܡܹܗ ܒܗܵܝ̇ ܡܲܥܲܠܬܵܐ<EOS>ܠܵܘ ܕܐܸܬܼܓܲܫܲܡ ܐܸܠܵܐ ܕܲܢܛ݂ܲܪ ܙܢܵܐ ܕܲܚܙܵܬܼܵܐ<EOS>ܚܙܵܬܼܵܐ ܗ̄ܘ̣ܵܬܼ ܓܹܝܪ ܗܵܝ̇ ܕܐܸܬܼܚܲܙܝܲܬ̤ ܓܘܼܫܡܵܢܵܐܝܼܬܼ<EOS>ܘܗܵܢܵܘ̇ ܬܲܗܪܵܐ ܕܟܲܕܼ ܠܲܝܬܿ ܓܘܼܫܡܵܐ ܨܵܪܲܬ̤ ܓܘܼܫܡܵܐ<EOS>ܬܲܗܪܵܐ ܪܲܒܵܐ ܣܥ݂ܲܪ ܒܵܪܘܿܝܵܐ ܨܹܐܝܕܼ ܐܲܒܼܪܵܗܵܡ<EOS>ܕܚܵܘܝܼ ܝܵܬܹܗ ܓܘܼܫܡܵܢܵܐܝܼܬܼ ܟܲܕܼ ܠܵܐ ܚܵܘܝܼ<EOS>ܚܵܘܝܼ ܓܘܼܫܡܵܐ ܟܲܕܼ ܠܲܝܬܿ ܓܘܼܫܡܵܐ ܠܐܲܠܵܗܘܼܬܹܗ<EOS>ܘܐܸܟܲܠ̣ ܘܐܸܫܬܿܝܼ ܟܲܕܼ ܠܵܐ ܡܩܲܒܸܿܠ ܟܝܵܢܹܗ ܐܘܼܟܼܠܵܐ<EOS>ܠܲܝܬܿ ܠܲܟܼܝܵܢܹܗ ܟܝܵܢܵܝ̈ܬܼܵܐ ܕܐܝܼܬܼ ܠܲܟܼܝܵܢܹ̈ܐ<EOS>ܕܐܵܦ ܗܘ̤ ܟܝܵܢܹܗ ܢܘܼܟܼܪܵܝ ܗ̄ܘ̣ ܠܹܗ ܫܡܵܐ ܕܲܟܼܝܵܢܹ̈ܐ<EOS>ܡ̣ܢ ܠܵܐ ܫܡܵܗܹ̈ܐ ܡܟܲܢܹܝܢܲܢ ܠܹܗ ܫܡܵܐ ܕܲܟܼܝܵܢܹ̈ܐ<EOS>ܒܗܵܝ ܕܲܥܒܼܝܼܕܼܵܐ ܡܥܵܕܼ ܡܸܬܼܚܲܫܚ ܒܡܸܕܹܿܡ ܕܲܡܟܼܵܢ<EOS>ܒܗܵܢܵܐ ܥܝܵܕܼܵܐ ܩܝܼܪܵܐ ܠܲܟܼܝܵܢܹܗ ܡ̇ܪܹܐ ܟܝܵܢܹ̈ܐ<EOS>ܕܥܲܠ݂ ܨܹܝܕܼ ܐ̄ܢܵܫܵܐ ܒܐܸܣܟܹܿܝܡ ܐ̄ܢܵܫܵܐ ܒܲܫܡܵܐ ܫܐܝܼܠܵܐ<EOS>ܒܲܫܡܵܐ ܫܐܝܼܠܵܐ ܗܘ̤ܵܬܼ ܗܵܝ̇ ܕܲܗܘ̤ܵܬܼ ܒܒܹܝܬܼ ܐܲܒܼܪܵܗܵܡ<EOS>ܘܠܵܐ ܐ̄ܢܵܫ ܢܸܪܢܹܐ ܕܫܲܪܝܼܪܵܐܝܼܬܼ ܗܘ̤ܵܬܼ ܐܲܝܟ ܕܲܟܼܬܼܝܼܒܼ<EOS>ܡܘܼܫܹܐ ܟܲܬܼ̣ ܒܵܗ̇ ܠܗܵܝ̇ ܡܲܥܲܠܬܵܐ ܐܲܝܟ ܕܐܸܬܼܦ̣ܿܩܕܼ<EOS>ܘܣܵܡ̣ܵܗ̇ ܒܣܸܦܪܹܗ ܐܲܝܟ ܫܲܬܼܐܸܣܬܼܵܐ ܠܒܸܢܝܵܢ ܩܘܼܫܬܵܐ<EOS>ܠܒܸܢܝܵܢ ܩܘܼܫܬܵܐ ܣܥ݂ܲܪ ܟܠ ܕܲܣܥ݂ܲܪ ܡ̇ܪܵܐ ܒܥܲܒܼܕܵܘ̈ܗܝ<EOS>ܘܛܵܒܼ ܡ̣ܢ ܟܠܗܹܝܢ ܗܵܕܹܐ ܕܲܣܥ̣ܲܪ ܠܘܵܬܼ ܐܲܒܼܪܵܗܵܡ<EOS>ܒܙܲܪܥܹܗ ܕܐܲܒܼܪܵܐ ܥܬܼܝܼܕܼ ܗ̄ܘ̣ܵܐ ܕܢܸܥܒܸܿܕܼ ܦܘܼܪܩܵܢ ܐܢܵܫܵܐ<EOS>ܘܝܲܩܪܹܗ ܠܟܹܐܢܵܐ ܒܐ̄ܪܵܙ ܦܘܼܪܩܵܢܵܐ ܕܕܼܵܢܚ̇ ܡܸܢܹܗ<EOS>ܠܵܐ ܟܹܝܬܼ ܢܸܪܢܹܐ ܪܸܢܝܵܐ ܣܲܟܼܠܵܐ ܥܲܠ ܒܵܪܘܿܝܵܐ<EOS>ܐܲܝܟ ܡ̇ܐ ܕܪܵܢܹ̇ܝܢ ܗܲܪ̈ܛܝܼܩܹܐ ܠܦܝܼܓܲܝ̈ ܠܸܒܵܐ<EOS>ܪܸܢܝܵܐ ܣܲܟܼܠܵܐ ܫܸܡܥܹ̇ܬܼ ܕܪܵܢܹ̇ܝܢ ܥܲܠ ܕܐܲܝܟ ܗܵܠܹܝܢ<EOS>ܘܡܸܛܠ ܗܵܕܹܐ ܥܸܗ̇ܕܹܿܬܼ ܐܸܢܘܿܢ ܒܡܸܨܥܲܬܼ ܡܸܠܲܝ̈<EOS>ܡܸܛܠܵܬܼܗܘܿܢ ܪܕܹܝ̇ܬܼ ܒܲܫܒܼܝܼܠܵܐ ܕܬܸܢܝܵܐ ܕܡܸܠܹ̈ܐ<EOS>ܕܝܵ̇ܕܲܥ ܐ̄ܢܵܐ ܠܹܗ ܠܬܼܵܘܫܵܐ ܣܲܢܝܵܐ ܕܪ̣̈ܥܝܵܢܲܝܗܘܿܢ<EOS>ܠܵܐ ܛܲܥܝܵܐ ܠܝܼ ܕܲܟܼܡܵܐ ܡܕܼܵܘܲܕܼ ܫܒܼܝܼܠ ܡܸܠܲܝ̈ܗܘܿܢ<EOS>ܘܲܟܼܡܵܐ ܕܠܝܼܠ ܠܗܘܿܢ ܠܲܡܥܲܩܵܡܘܼ ܠܲܬܼܪ̈ܝܼܨܵܬܼܵܐ<EOS>ܒܲܡܥܲܩܢܘܼܬܼܗܘܿܢ ܚܵܪ̣ܘ ܚܘܼܫܵܒܲܝ̇ ܥܸܕܵܢܝܼ̈ܢ<EOS>ܘܠܵܐ ܫ̣ܠܝܼܘ ܘܫܵܠܹ̇ܝܢ ܡ̣ܢ ܬܲܟܼܬܿܘܼܫܵܐ ܕܥܲܡ ܒܝܼܫܘܼܬܼܗܘܿܢ<EOS>ܫܸܡ ܒܝܼܫܘܼܬܼܗܘܿܢ ܬܢܹ̇ܝܬܼ ܙܲܒܼ̈ܢܵܬܼܵܐ ܣܲܓܿܝܼ̈ܐܬܼܵܐ<EOS>ܠܵܘ ܕܐܸܫܬܲܒܼܗܲܪ ܐܸܠܵܐ ܕܐܲܟܸܿܣ ܠܠܵܐ ܪܲܕܼܝܘܼܬܼܗܘܿܢ<EOS>ܠܵܐ ܪܲܕܼܝܵܐܝܼܬܼ ܪܵܕܹܝܢ ܟܠܫܵܥ ܒܐܘܼܪܚܵܐ ܕܣܸܦܪܹ̈ܐ<EOS>ܘܲܡܕܵܘܕܼܝܼܢ ܠܵܗ̇ ܠܡܲܪܕܿܝܼܬܼ ܐ̄ܢܵܫܵܐ ܒܚܸܪ̈ܝܵܢܲܝܗܘܿܢ<EOS>ܒܚܸܪ̈ܝܵܢܲܝܗܘܿܢ ܓܲܪܓܼܘܼܢܝ ܐܵܦ ܠܝܼ ܒܟܼܠ ܥܸܕܼܵܢܝܼ̈ܢ<EOS>ܘܠܵܐ ܝܵܗ̇ܒܿܝܼܢ ܠܝܼ ܕܐܸܪܕܹܿܐ ܒܫܸܠܝܵܐ ܒܐܘܼܪܚܵܐ ܕܡܸܠܲܝ̈<EOS>ܒܲܫܒܼܝܼܠ ܚܸܙܘܹ̈ܐ ܐܲܠܵܗܵܝܹ̈ܐ ܪܓܼܝܼܓܼ ܐ̄ܢܵܐ ܕܐܸܪܕܹܿܐ<EOS>ܕܐܸܕܲܥ ܘܐܵܘܕܲܥ ܕܡ̇ܢܲܐ ܗ̄ܝ̣ ܥ̣ܠܬܼܵܐ ܕܫܘܼܚܠܵܦܲܝ̈ܗܘܿܢ<EOS>ܫܘܼܚܠܵܦܲܝ̈ܗܘܿܢ ܚܙܹ̇ܝܬܼ ܕܲܣܒܼܝܼܣܝܼܢ ܒܟܼܠܗܘܿܢ ܫܘܼܦܪܹ̈ܐ<EOS>ܘܡܸܫܬܿܥܹܝܢ ܠܵܗ̇ ܠܡܸܠܲܬܼ ܩܘܼܫܬܵܐ ܒܲܦܓܲܪ ܘܒܼܪܘܚ<EOS>ܒܲܦܓܲܪ ܘܲܒܼܪܘܼܚ ܫ̣ܡܲܥ ܐܵܦ ܐܝܼܣܚܵܩ ܡܲܡܠܠܵܐ ܕܪܘܼܚܵܐ<EOS>ܕܲܡܥܲܗܸܕܼ ܠܹܗ ܗܵܘ̇ ܡܘܼܠܟܵܢܵܐ ܕܲܠܘܵܬܼ ܐܲܒܼܘܼܗܝ<EOS>ܒܡܘܼܠܟܵܢ ܐܲܒܼܘܼܗܝ ܡܸܬܼܒܲܩܸܐ ܗ̄ܘ̣ܵܐ ܒܲܪ ܚܲܟܿܝܼܡܵܐ<EOS>ܘܡܸܬܼܚܲܦܲܛ ܗ̄ܘ̣ܵܐ ܕܢܲܫܠܸܡ ܠܲܒܼܢܵܘ̈ܗܝ ܡܘܼܠܟܵܢ ܚܲܝܹ̈ܐ<EOS>ܐܲܝܟ ܐܲܬܼܠܹܝܛܵܐ ܛܲܝܸܒܼ ܢܲܦܫܹܗ ܠܘܵܬܼ ܒܘܼܪ̈ܟܵܬܼܵܐ<EOS>ܘܲܨܒܼܵܐ ܕܢܸܿܬܸܿܠ ܘܲܟܼܝܼܠܵܝܗܝ ܪܸܡܙܵܐ ܐܲܠܵܗܵܝܵܐ<EOS>ܠܥܹܣܘܿ ܒܘܼܟܪܵܐ ܨܒܼܵܐ ܕܲܢܒܲܪܸܟ ܡܠܸܐ ܒܘܼܪ̈ܟܵܬܼܵܐ<EOS>ܘܠܵܐ ܐܦܸܣ ܠܹܗ ܗܵܘ̇ ܦܘܼܩܕܵܢܵܐ ܕܫܲܠܝ̣ܛ ܥܲܠ ܟܠ<EOS>ܐܲܝܟ ܕܒܼܵܐܓܼܘܿܢܵܐ ܪܡܸܐ ܗ̄ܘ̣ܵܐ ܟܹܐܢܵܐ ܒܓܼܘܼܠܵܢ ܡܸܠܵܘ̈ܗܝ<EOS>ܘܒܼܵܥܹ̇ܐ ܕܢܸܬܸܿܠ ܘܲܟܼܠܹܐ ܘܩܵܐܹ̇ܡ ܒܹܝܬܼ ܦܘܠܵܓܹ̈ܐ<EOS>ܐܘܿ ܠܬܸܕܼܡܘܼܪܬܵܐ ܕܨܹܝܕܼ ܙܲܕܿܝܼܩܵܐ ܡܸܣܬܲܥܪܵܐ ܗ̄ܘ̣ܵܬܼ<EOS>ܕܿܪܓܼܝܼܓܼ ܕܢܸܬܸܿܠ ܘܠܵܐ ܡܨܹܐ ܓܵܡܲ݁ܪ ܕܥܵܨܹ̇ܐ ܗ̄ܘ̣ܵܐ ܠܹܗ<EOS>ܘܟܲܕܼ ܠܵܐ ܨܵܒܹ̇ܐ ܣܥ݂ܲܪ ܒܵܪܘܿܝܵܐ ܒܨܸܒܼܝܵܢ ܥܲܒܼܕܹܿܗ<EOS>ܘܝܲܗ̄ܒܼ݂ ܡܘܼܠܟܵܢܵܐ ܕܒܹܝܬܼ ܐܲܒܼܪܵܗܵܡ ܠܲܕܼܫܵܘܹ̇ܐ ܠܹܗ<EOS>ܗܵܪܟܵܐ ܒܚܘܼܒܵܐ ܥܨ̣ܵܝܗܝ ܠܲܬܼܪܝܼܨܵܐ ܠܡܸܣܥܲܪ ܗܵܠܹܝܢ<EOS>ܘܛܵܒܼ ܟܹܐܢܵܐ ܗ̄ܘ̣ܵܬܼ ܗܵܝ̇ ܕܐܸܣܬܲܥܪܲܬ̤ ܒܲܬܼܪܹܝܢ ܐܲܚܝܼ̈ܢ<EOS>ܚܙ̣ܵܐ ܗ̄ܘ̣ܵܐ ܝܲܥܩܘܿܒܼ ܗܵܘ̇ ܨܸܒܼܝܵܢܵܐ ܕܲܚܙܹܐ ܠܹܗ ܟܠ<EOS>ܘܩܲܕܹܿܡ ܘܲܓܼܒܼܵܝ݂ܗܝ ܥܲܕܼܠܵܐ ܢܸܦܘܿܩ ܡ̣ܢ ܓܵܘ ܟܲܪܣܵܐ<EOS>ܟܹܐܢܵܐ ܡ̇ܕܹܝܢ ܓܒܼܝܼܬܼܵܐ ܕܲܓܼܒܼܵܐ ܐܲܠܵܗ ܟܠܵܐ<EOS>ܘܫܵܘܝܲܬܼ ܕܬܸܗܘ̤ܐ ܢܵܛ̇ܪܲܬܼ ܓܲܙܵܐ ܕܡܘܿܠܟܵܢ ܚܲܝܹ̈ܐ<EOS>ܡܘܼܠܟܵܢ ܚܲܝܹ̈ܐ ܛܥܝܼܢ ܗ̄ܘ̣ܵܐ ܝܲܥܩܘܿܒܼ ܒܙܵܘܥܲܝ̈ ܢܲܦܫܹܗ<EOS>ܘܲܚ̣ܘܲܩ ܒܐܘܼܪܚܵܐ ܘܲܚ̣ܙܵܐ ܚܸܙܘܵܐ ܒܫܘܼܪܵܝ ܐܘܼܪܚܹܗ<EOS>ܚܙ̣ܵܐ ܣܸܒܿܠܬܼܵܐ ܕܩܵܝ̇ܡܵܐ ܒܐܲܪܥܵܐ ܘܪܹܫܵܗ̇ ܒܪܵܘܡܵܐ<EOS>ܘܐܲܠܵܗ ܟܠܵܐ ܠܥܸܠ ܡ̣ܢ ܪܵܘܡ̇ܐ ܕܐܲܪܝܼܟܼܘܼܬܼܵܗ̇<EOS>ܚ̣ܙܵܐ ܡܲܠܲܐܟܹ̈ܐ ܕܣܵܠ̇ܩܝܼܢ ܘܢܵܚ̇ܬܼܝܼܢ ܩܲܠܝܼܠܵܐܝܼܬܼ<EOS>ܘܲܡܫܲܡܠܹܝܢ ܗ̄ܘ̣ܵܘ ܨܸܒܼܝܵܢ ܡ̇ܪܝܵܐ ܕܫܲܕܲܪ ܐܸܢܘܿܢ<EOS>ܗܵܢܵܐ ܗ̄ܘ̣ ܚܸܠܡܵܐ ܕܲܚܙ̣ܵܐ ܝܲܥܩܘܿܒܼ ܠܵܘ ܥܸܠܵܘܹ̈ܐ<EOS>ܘܟܲܕܼ ܕܲܡܝܼܟ ܗ̄ܘ̣ܵܐ ܚܙ̣ܵܐ ܠܲܚܙܵܬܼܵܐ ܕܠܵܐ ܡܸܬܼܚܲܙܝܵܐ<EOS>ܠܵܐ ܗ̄ܘ̣ܵܐ ܒܥܲܝܢܹ̈ܐ ܚܙ̣ܵܐ ܠܣܸܒܿܠܬܼܵܐ ܘܠܵܐ ܠܪ̈ܘܼܚܵܢܹܐ<EOS>ܐܵܦܠܵܐ ܠܡܵܪܝܵܐ ܡܨܹܐ ܗ̄ܘ̣ܵܐ ܕܢܸܚܙܹܐ ܐܲܝܟ ܒܲܪܢܵܫܵܐ<EOS>ܚܙܵܬܼܵܐ ܗ̄ܘ̣ܵܬܼ ܓܹܝܪ ܕܲܡܚܵܘܝܵܐ ܗ̄ܘ̣ܵܬܼ ܙܢܲܝ ܣܘܼܥܪ̈ܵܢܹܐ<EOS>ܘܲܡܒܲܕܿܩܵܐ ܗ̄ܘ̣ܵܬܼ ܥܲܠ ܡܲܚܲܬܿܬܹܿܗ ܘܥܲܠ ܡܲܣ̣ܿܩܬܹܿܗ<EOS>ܠܹܗ ܡܠܲܒܸܿܒ̣ ܗ̄ܘ̣ܵܐ ܡܲܣܩܵܐ ܘܡܲܚܬܼܵܐ ܕܪ̈ܘܼܚܵܢܵܝܹܐ<EOS>ܘܡܲܠܸܦ ܗ̄ܘ̣ܵܐ ܠܹܗ ܕܠܵܐ ܬܸܡܐܲܢ ܠܹܗ ܒܥܲܡܠܵܐ ܕܐܘܼܪܚܹܗ<EOS>ܘܐܸܢ ܪ̈ܘܼܚܵܢܹܐ ܫܚܝܼܩܝܼܢ ܣܲܓܿܝܼ ܒܣܘܼܥܪ̈ܵܢܲܝܗܘܿܢ<EOS>ܟܡܵܐ ܠܹܗ ܙܵܕܹܿܩ ܕܠܵܐ ܢܸܬܼܪܲܩܸܐ ܩܕܼܵܡ ܛܘܼܪ̈ܵܩܹܐ<EOS>ܡܲܓܿܪܲܬܼ ܪܘܼܚܵܐ ܡܲܠܸܦ ܗ̄ܘ̣ܵܐ ܠܹܗ ܚܸܙܘܵܐ ܕܲܚܙ̣ܵܐ<EOS>ܘܕܲܡܣܲܝܒܲܪ ܕܹܝܢ ܥܬܼܝܼܕܼ ܕܲܢܩܲܒܸܿܠ ܐܲܓܼܪܵܐ ܕܥܲܠܵܘ̈ܗܝ<EOS>ܒܗܲܝܡܵܢܘܼܬܼܵܐ ܘܣܲܒܼܪܵܐ ܘܚܘܼܒܵܐ ܡܫܲܪܲܪ ܗ̄ܘ̣ܵܐ ܠܹܗ<EOS>ܘܡܸܛܠ ܗܵܕܹܐ ܩܪ̣ܵܝܗܝ ܗ̄ܘ̣ܵܐ ܠܐܲܬܼܪܵܐ ܕܒܹܝܬܼ ܐܲܠܵܗܵܐ<EOS>ܒܹܝܬܼ ܐܲܠܵܗܵܐ ܟܲܢܝܵܗ̇ ܠܕܸܘܼܟܿܬܼܵܐ ܕܚܸܙܘܵܐ ܕܲܚ̣ܙܵܐ<EOS>ܘܲܢܕܲܪ ܢܸܕܼܪܵܐ ܕܲܢܫܲܡܠܹܐ ܒܹܗ ܙܢܲܝ̈ ܡܲܥܣܵܪܹ̈ܐ<EOS>ܚ̣ܙܵܐ ܬܘܼܒܼ ܚܸܙܘܵܐ ܕܕܸܵܡܹ̇ܐ ܠܗܵܢܵܐ ܒܫܘܼܠܵܡ ܥܲܡܠܵܘ̈ܗܝ<EOS>ܕܡܲܠܸܦ ܗ̄ܘ̣ܵܐ ܠܹܗ ܡ̇ܐ ܕܐܲܠܦܹܗ ܒܫܘܼܪܵܝ ܐܘܼܪܚܹܗ<EOS>ܥܪܘܼܩܝܵܐ ܪܗܝܼܒܼܵܐ ܥ̣ܪܲܩ ܟܲܕܼ ܢܵܦܹ̇ܩ ܡ̣ܢ ܒܹܝܬܼ ܠܵܒܼܵܢ<EOS>ܘܕܼܵܡܹ̇ܐ ܗ̄ܘ̣ܵܐ ܛܵܒܼ ܠܗܵܝ̇ ܡܲܚܲܬܿܬܼܵܐ ܕܲܠܒܹܝܬܼ ܢܲܗܪ̈ܝܼܢ<EOS>ܒܹܗ ܒܲܥܪܘܼܩܝܹܗ ܚܙ̣ܵܐ ܡܲܫܪܝܼܬܼܵܐ ܕܲܫܡܲܝܵܢܹ̈ܐ<EOS>ܕܲܡܥܲܗܕܹܝܢ ܠܹܗ ܥܲܠ ܗܵܘ̇ ܚܸܙܘܵܐ ܕܲܚܙ̣ܵܐ ܒܒܹܝܬܼ ܐܹܝܠ<EOS>ܚܙ̣ܵܐ ܕܲܕܼܚܝܼܠܵܐ ܚܙܵܬܼܵܐ ܕܛܲܟܼܣܹ̈ܐ ܕܲܡܫܲܡܫܝܼܢ ܗ̄ܘ̣ܵܘ<EOS>ܘܲܩܪܸ݂ܒܼ ܘܐܸܚܲܝܼܕܼ ܠܪܹܫܵܐ ܕܲܒܼܗܘܿܢ ܐܲܝܟ ܕܲܠܓܲܒܼܪܵܐ<EOS>ܕܲܪܵܐ ܚܠܝܼܨܵܐ ܐܸܚܲܝܼܕܼ ܥܲܡܹܗ ܕܪܘܼܚܵܢܵܝܵܐ<EOS>ܘܡܸܬܼܟܼܬܲܫ ܗ̄ܘ̣ܵܐ ܕܢܸܣܲܒܼ ܡܸܢܹܗ ܚܹܝܠ ܒܘܼܪ̈ܟܵܬܼܵܐ<EOS>ܒܲܪܸܟܲܝܗܝ ܠܲܡ ܐܸܡܲܪ ܝܲܥܩܘܿܒܼ ܠܪܘܼܚܵܢܵܝܵܐ<EOS>ܘܫܲܐ ܠܹܗ ܡ̇ܢܵܘ̇ ܫܡܵܐ ܕܲܩܢܘܿܡ̇ܟ ܘܐܸܡ݂ܲܪ ܝܲܥܩܘܿܒܼ<EOS>ܠܵܐ ܠܲܡ ܡܸܟܹܿܝܠ ܢܸܬܼܟܲܢܹܐ ܠܵܟ ܗܵܢ ܟܘܼܢܵܝܵܐ<EOS>ܐܸܠܵܐ ܢܸܗܘܹܐ ܫܵܡܟ ܝܼܣܪܵܝܸܠ ܚܙ̣ܵܐ ܠܐܲܠܵܗܵܐ<EOS>ܠܵܘ ܠܐܲܠܵܗܵܐ ܚܙ̣ܵܐ ܒܲܪ ܐܝܼܣܚܵܩ ܓܘܼܫܡܵܢܵܐܝܼܬܼ<EOS>ܐܠܵܐ ܚܸܙܘܵܐ ܕܡܸܬܼܡܲܠܲܠ ܗ̄ܘ̣ܵܐ ܒܫܸܡ ܐܲܠܵܗܵܐ<EOS>ܒܪܸ̈ܓܼܫܹܐ ܚܙ̣ܵܝܗܝ ܗ̄ܘ̣ܵܐ ܗܵܢܵܐ ܚܸܙܘܵܐ ܟܹܐܢܵܐ ܝܲܥܩܘܿܒܼ<EOS>ܘܐܲܝܟ ܕܲܠܓܲܒܼܪܵܐ ܠܒ݂ܲܟ ܗ̄ܘ̣ܵܐ ܒܐܝܼܕܼܵܘ̈ܗܝ ܠܪܘܼܚܵܢܵܝܵܐ<EOS>ܗܘ̤ ܪܘܼܚܵܢܵܐ ܡܲܠܸܦ ܗ̄ܘ̣ܵܐ ܠܹܗ ܕܢܹܐܚܘܿܕܼ ܕܲܪܵܐ<EOS>ܕܡ̇ܐ ܕܚܵܣܹ̇ܢ ܠܹܗ ܢܸܕܴܲܥ ܕܲܡܨܹܐ ܠܡܸܚܣܲܢ ܠܐܲܚܘܼܗܝ<EOS>ܗܵܕܹܿܐ ܗ̄ܝܼ ܥܸܠܬܼܵܐ ܕܕܼܪܵܪܘܼܬܼܵܐ ܕܲܗܘ̤ܵܐܼ ܗܵܪܟܵܐ<EOS>ܕܲܡܥܲܗܕܼܵܐ ܗ̄ܘ̣ܵܬܼ ܥܲܠ ܗܵܘ̇ ܚܸܙܘܵܐ ܕܲܒܼܣܸܒܿܠܬܼܵܐ<EOS>ܚܲܕܼ ܗ̄ܘ̣ ܢܝܼܫܵܐ ܕܗܵܘ̇ ܒܘܼܕܵܩܵܐ ܘܲܕܼܗܵܢ ܕܲܬܼܢܵܢ<EOS>ܬܲܡ̇ܢ ܚܸܠܡܵܐ ܘܗܵܪܟܵܐ ܚܸܙܘܵܐ ܕܲܒܼܥܸܠܵܘܹ̈ܐ<EOS>ܒܥܸܠܵܘܹ̈ܐ ܚܙ̣̰ܵܗ̇ ܠܗܵܝ̇ ܡܲܫܪܝܼܬܼܵܐ ܕܲܫܡܲܝܵܢܹ̈ܐ<EOS>ܘܟܲܢܝܗ̇ ܠܕܼܘܼܟܿܬܼܵܐ ܒܫܸܡ ܣܘܼܥܪܵܢܵܐ ܕܝܼܠܹܗ ܕܚܸܘܙܵܐ<EOS>ܦܢܘܼܐܹܝܠ ܟܲܢܝܵܗ̇ ܠܕܼܘܼܟܲܬܼ ܚܸܙܘܵܐ ܕܐܸܬܼܚܵܘܝܼ ܠܹܗ<EOS>ܥܲܠ ܗܵܝ̇ ܕܲܚ̣ܙܵܐ ܠܪܘܼܚܵܢܵܝܵܐ ܐܲܦܝܼ̈ܢ ܒܐܲܦܝܼ̈ܢ<EOS>ܠܪܘܼܚܵܢܵܐ ܗ̄ܘ̣ܵܘ ܕܲܚܙܵܐ ܘܐܸܚܲܝ̣ܕܼ ܓܘܼܫܡܵܢܵܐܝܼܬܼ<EOS>ܘܠܵܘ ܠܲܟܼܝܵܢܵܐ ܕܲܒܼܪ̣ܵܐ ܒܪܝܼܬܼܵܐ ܡ̣ܢ ܠܵܟ ܡܸܕܹܿܡ<EOS>ܠܵܐ ܡܸܬܼܚܲܙܝܵܐ ܗܵܝ̇ ܐܝܼܬܼܘܼܬܼܵܐ ܡ̣ܢ ܚܲܙܵܝܹ̈ܐ<EOS>ܘܠܵܐ ܚܲܙܵܝܹ̈ܐ ܡܨܹܝܢ ܕܲܢܚܘܼܪܘܼܢ ܒܲܓܼܢܝܼܙܘܼܬܹܗ<EOS>ܠܟܹܐܢܹ̈ܐ ܐܲܠܸܦ ܒܐܸܣܟܹܿܝܡ ܚܸܙܘܵܐ ܫܸܡ ܐܝܼܬܼܘܼܬܹܗ<EOS>ܕܢܲܪܡܹܐ ܛܢܵܢܵܐ ܒܲܕܠܵܐ ܟܹܐܢܝܼ̈ܢ ܕܢܸܗܘܘܿܢ ܟܹܐܢܹ̈ܐ<EOS>ܟܹܐܝܢ ܗ̄ܘ̣ܵܐ ܝܲܥܩܘܿܒܼ ܘܲܪܚܝܼܡܝܼܢ ܗ̄ܘ̣ܵܘ ܙܢܲܝ̈ ܕܘܼܒܵܪ̈ܵܘܗܝ<EOS>ܘܫܲܦܝܼܪ ܣ̣ܵܡ ܠܹܗ ܫܡܵܐ ܚܲܙܵܝܵܐ ܕܐܲܠܵܗܘܼܬܼܵܐ<EOS>ܒܥܲܝܢܵܐ ܕܪܘܼܚܵܐ ܚܵܘܝܹܗ ܚܙܵܬܼܵܐ ܠܵܐ ܡܓܲܫܲܡܬܵܐ<EOS>ܘܐܲܠܦܹܗ ܛܲܟܼܣܵܐ ܕܲܢܨܘܼܪ ܕܘܼܡܝܵܗ̇ ܩܕܼܵܡ ܚܲܙܵܝܹ̈ܐ<EOS>ܚܲܝܠܵܐ ܪܲܒܵܐ ܩܢܹܐ ܗ̄ܘ̣ܵܐ ܚܸܙܘܵܐ ܕܐܸܬܼܚܵܘܝܼ ܠܹܗ<EOS>ܘܝܲܗ̄ܒܹܿܗ ܠܲܒܼܢܵܘ̈ܗܝ ܐܲܝܟ ܝܵܪܬܿܘܼܬܼܵܐ ܕܡ̣ܢ ܐܲܠܵܗܵܐ<EOS>ܒܪܘܼܚ ܒܲܪܸܟ ܗ̄ܘ̣ܵܐ ܟܹܐܢܵܐ ܠܲܒܼܢܵܘ̈ܗܝ ܐܲܝܟ ܕܐܸܬܼܦܲܩܲܕܼ<EOS>ܘܲܓܼܠ̣ܵܐ ܘܒܲܕܹܿܩ ܥܲܠ ܫܘܼܠܵܡܵܐ ܕܣܘܼܥܪ̈ܵܢܲܝܗܘܿܢ<EOS>ܪܘܼܚܵܢܵܐܝܼܬܼ ܚܵܪ̣ ܐܵܦ ܝܵܘܣܸܦ ܒܲܕܼܪ̈ܲܚܝܼܩܵܢ<EOS>ܘܦܲܫܸܡ ܐܸܢܹܝܢ ܚܸܙܘܵܐ ܕܟܲܦܹ̈ܐ ܘܲܕܢܲܗܝܼܪܹ̈ܐ<EOS>ܪܲܒܿܘܼܬܼ ܕܲܪܓܹܗ ܘܡܘܼܟܵܟ ܐܲܚܵܘ̈ܗܝ ܨܵܪ ܗ̄ܘ̣ܵܐ ܒܚܸܠܡܵܘ̈ܗܝ<EOS>ܕܗܘ̤ ܡܸܬܼܪܲܡܪܲܡ ܘܐܲܚܵܘ̈ܗܝ ܢܵܚ̇ܬܼܝܼܢ ܠܕܲܪܓܼܵܐ ܕܥܲܒܼ̈ܕܹܿܐ<EOS>ܒܟܼܠ ܐܸܣܟܹܿܡܝܼ̈ܢ ܡܚܲܟܹܿܡ ܗ̄ܘ̣ܵܐ ܠܗܘܿܢ ܡ̇ܪܝܵܐ ܠܥܲܒܼܕܵܘ̈ܗܝ<EOS>ܕܢܸܗܘܘܿܢ ܣܵܗ̈ܕܹܿܐ ܕܲܒܛܝܼܠܘܼܬܹܗ ܕܲܠܘܬܼ ܐ̄ܢܵܫܵܐ<EOS>ܚܲܕܼ ܡ̣ܢ ܣܵܗ̈ܕܹܿܐ ܕܲܒܼܛܝܼܠܘܼܬܹܗ ܣ̣ܵܡܹܗ ܠܐܝܼܘܿܒܼ<EOS>ܘܛܵܒܼ ܡ̣ܢ ܟܠܢܵܫ ܠܵܚܹ̇ܡ ܗ̄ܘ̣ܵܐ ܠܹܗ ܫܸܡ ܣܵܗܕܿܘܼܬܹܗ<EOS>ܣܵܗܕܵܐ ܒܚܝܼܪܵܐ ܗܘ̤ܵܐ ܒܲܪ ܥܹܣܘܿ ܡܙܲܒܸܿܢ ܕܲܪܓܹܗ<EOS>ܘܚܵܘܝܼ ܕܲܡܨܹܝܢ ܒܢܲܝ̈ ܥܵܘܵܠܹ̈ܐ ܕܢܸܗܘܘܿܢ ܟܹܐܢܹ̈ܐ<EOS>ܟܹܐܝܢ ܗ̄ܘ̣ܵܐ ܐܝܼܘܿܒܼ ܘܫܲܪܝܼܪܵܐ ܗ̄ܘ̣ܵܬܼ ܗܲܝܡܵܢܘܼܬܹܗ<EOS>ܘܫܲܦܝܼܪ ܣ̣ܵܡܹܗ ܢܒܼܝܼܵܐ ܠܲܫܡܹܗ ܒܲܣܦܲܪ ܟܹܐܢܹ̈ܐ<EOS>ܠܟܹܐܢܹ̈ܐ ܝ̣ܿܩܲܪ ܨܸܒܼܝܵܢ ܟܲܣܝܵܐ ܒܟܼܠܗܘܼܢ ܕܵܪܹ̈ܐ<EOS>ܘܨܵܪ̣ ܟܹܐܢܘܼܬܼܗܘܿܢ ܒܲܕܼܡܘܼܬܼ ܨܲܠܡܵܐ ܩܕܼܵܡ ܚܲܙܵܝܹ̈ܐ<EOS>ܨܠܸܡ ܟܹܐܢܘܼܬܹܗ ܨܵܪ̣ ܒܹܗ ܒܡܘܼܫܹܐ ܟܹܐܝܢ ܨܸܒܼܝܵܢܵܐ<EOS>ܘܣܵܝ̣ܡܹܗ ܕܢܸܗܘܹܐ ܣܵܦ̇ܪܵܐ ܡܗܝܼܪܵܐ ܕܲܣܬܼܝܼܪ̈ܵܬܹܗ<EOS>ܛܵܒܼ ܡ̣ܢ ܟܠܢܵܫ ܓܠ̣ܵܐ ܠܹܗ ܐ̄ܪ̈ܵܙܹܐ ܕܲܣܬܿܝܼܪ̈ܵܬܹܗ<EOS>ܘܐܲܪܝܼܡ ܕܲܪܓܹܗ ܠܥܸܠ ܡ̣ܢ ܕܲܪ̈ܓܹܐ ܕܲܟܼܢܵܘܵܬܹ̈ܐ<EOS>ܪܲܒܿ ܚܲܙܝܹ̈ܐ ܕܲܣܬܝܼܪ̈ܵܬܹܗ ܥܲܒܼ݂ܕܹܿܗ ܒܐܲܪܥܵܐ<EOS>ܘܐܲܠܦܹܗ ܕܲܢܨܘܼܪ ܠܠܵܐ ܓܲܠ̈ܝܵܬܼܵܐ ܐܲܝܟ ܓܲܠ̈ܝܵܬܼܵܐ<EOS>ܚܙܵܬܼܵܐ ܕܢܘܼܪܵܐ ܨܵܪ̣ ܠܹܗ ܒܛܘܼܪܵܐ ܩܕܼܵܡ ܒܒܼܵܬܹ̈ܗ<EOS>ܘܡܸܢܵܗ̇ ܕܡܘܼܪܵܐ ܝܲܒܸܿܠ ܨܹܐܕܵܘܗܝ ܩܵܠܵܐ ܕܲܫܡܹܗ<EOS>ܒܐܵܕܼܫܵܐ ܫܝܼܛܵܐ ܚܙܵܗܝ ܠܲܚܙܵܬܵܐ ܕܐܸܬܼܚܵܘܝܲܬ̤ ܠܹܗ<EOS>ܒܣܲܢܝܵܐ ܕܲܣܢܹܐ ܘܠܲܝܬܿ ܒܹܗ ܦܹܐܪܹ̈ܐ ܕܗܲܢܝܼܐܘܼܬܼܵܐ<EOS>ܒܡܸܕܹܿܡ ܕܲܒܼܣܸܐ ܡܥܵܕܼ ܒܪܵܘܿܝܵܐ ܡܚܵܘܹܐ ܚܲܝܠܹܗ<EOS>ܕܢܵܠܸܦ ܠܐ̄ܢܵܫܵܐ ܕܡ̣ܢ ܠܵܐ ܡܸܕܸܿܡ ܒܪ̣ܵܗ̇ ܠܲܒܼܪܝܼܬܼܵܐ<EOS>ܡܝܲܬܲܪ ܡܸܕܹܿܡ ܡ̣ܢ ܠܵܐ ܡܸܕܹܿܡ ܟܡܵܐ ܐܸܢ ܫܝܼܛܵܐ ܗ̄ܘ̣<EOS>ܐܲܟܼܡܵܐ ܕܫܲܪܝܼܪ ܩܢܘܿܡ̇ܐ ܕܩܵܐܹ̇ܡ ܡ̣ܢ ܛܸܠܵܠܵܐ<EOS>ܒܣܲܢܝܵܐ ܫܝܼܛܵܐ ܚܵܘܝܼ ܠܡܘܼܫܹܐ ܚܙܵܬܼܵܐ ܕܬܲܗܪܵܐ<EOS>ܢܘܼܪܵܐ ܘܣܲܢܝܵܐ ܘܣܲܢܝܵܐ ܒܢܘܼܪܵܐ ܘܠܵܐ ܡܸܬܿܛܲܠܲܩ<EOS>ܚܙܵܬܼܵܐ ܘܩܵܠܵܐ ܡܵܬܼܒܲܕܿܩܝܼܢ ܗ̄ܘ̣ܵܘ ܡ̣ܢ ܓܵܘ ܢܘܼܪܵܐ<EOS>ܘܓܼܘܼܫܡܵܢܵܐܝܼܐܼ ܡܸܬܼܒܲܩܸܐ ܗ̄ܘ̣ܵܐ ܒܚܸܙܘܵܐ ܘܒܵܩܵܐ<EOS>ܡܘܼܫܹܐ ܩܪ̣ܵܐ ܠܹܗ ܩܵܠܵܐ ܠܝܼܣܲܪܠܵܝܵܐ<EOS>ܘܚܵܘܝܹܗ ܕܝܵ̇ܕܲܥ ܕܡܲܢ̣ܘܼ ܘܒܲܪ ܡܲܢ ܘܚܵܘܝܹܗ ܛܘܼܗܡܹܗ<EOS>ܐ̄ܢܵܫ ܐ̄ܢܵܫ ܡ̇ܪܝܵܐ ܕܒܹܝܬܼ ܐܲܒܼܵܗܲܝ̈ܟ ܐܸܡ݂ܲܪ ܗ̄ܘ̣ܵܐ ܠܹܗ<EOS>ܘܐܸܬܚܹܝܬܼ ܕܐܸܦܪܘܿܩ ܙܲܪܥܹܗ ܕܐܲܒܼܪܵܡ ܡ̣ܢ ܥܲܒܼܕܿܘܼܬܼܵܐ<EOS>ܗܵܠܹܝܢ ܒܪܼ̈ܫܹܐ ܡܸܫܬܹܿܡ̈ܥܵܢ ܗ̣̄ܘܲܝ̈ ܠܡܸܬܼܪܲܓܼܫܵܢܵܐ<EOS>ܘܒܲܦܓܲܪ ܘܲܒܼܪܘܼܚ ܡܸܬܼܚܲܙ̈ܝܵܢ ܗ̣̄ܘܲܝ̈ ܠܡܸܬܼܚܲܙܝܵܢܵܐ<EOS>ܒܐܵܬܼܵܐ ܓܫܝܼܡܬܵܐ ܐܵܠܦܹܗ ܚܲܝܠܵܐ ܕܫܸܡ ܡ̇ܪܘܼܬܹܗ<EOS>ܘܫܲܚܠܸܦ ܚܘܼܛܪܵܐ ܘܥܲܒܼ݂ܕܹܿܗ ܚܸܘܝܵܐ ܫܲܪܝܼܪܵܐܝܼܬܼ<EOS>ܒܹܗ ܒܗܵܢ ܚܘܼܛܪܵܐ ܪܕܼܵܐ ܠܡܸܨܪ̈ܝܹܐ ܒܲܥܣܲܪ ܡܲܚ̈ܘܵܢ<EOS>ܘܒܹܗ ܦܠܲܓܼ ܝܲܡܵܐ ܘܲܥܒ݂ܲܪ ܥܲܡܵܐ ܐܲܝܟ ܕܲܒܼܝܲܒܼܫܵܐ<EOS>ܠܵܐ ܗ̄ܘ̣ܵܐ ܚܘܼܛܪܵܐ ܩܢܹܐ ܗ̄ܘ̣ܵܐ ܚܲܝܠܵܐ ܕܫܹܡ ܡ̇ܪܘܼܬܹܗ<EOS>ܐܸܠܵܐ ܚܲܝܠܵܐ ܐܲܠܵܗܵܝܵܐ ܣܥ݂ܲܪ ܒܹܗ ܗܵܠܹܝܢ<EOS>ܒܹܗ ܒܗܵܢ ܚܲܝܠܵܐ ܚܲܠܝܼ ܡܲܝ̈ܵܐ ܕܡܲܪܝܼܪܝܼܢ ܗ̄ܘ̣ܵܘ<EOS>ܘܲܒܼܦܘܼܩܕܵܢܹܗ ܐܲܣܸܩ ܣܲܠܘܲܝ ܘܐܲܚܸܬܼ ܡܲܢܢܵܐ<EOS>ܒܹܗ ܒ̣ܙܲܥ ܟܹܐܦܵܐ ܘܐܲܪܕܲܝܼ ܡܲܝܵ̈ܐ ܡ̣ܢ ܛܲܪܵܢܵܐ<EOS>ܘܡܲܠܝܼ ܠܥܲܡܵܐ ܣܘܼܢܩܵܢ ܫܸܩܝܵܐ ܘܫܘܼܟܠܵܝ ܚܘܼܒܵܐ<EOS>ܚܹܝܠ ܪܲܒܿܘܼܬܹܗ ܚܵܘܝܼ ܠܟܼܠܵܐ ܒܗܵܠܹܝܢ ܕܲܣܥ݂ܲܪ<EOS>ܘܬܲܪܓܸܿܡ ܐܸܢܹܝܢ ܒܐܝܼܕܲܝ̈ ܓܲܒܼܪܵܐ ܠܲܥܓܵܐ ܘܦܹܐܩܵܐ<EOS>ܓܲܒܼܪܵܐ ܦܹܐܩܵܐ ܓ݂ܒܼܵܐ ܡ̣ܢ ܟܠܹܗ ܟܝܵܢ ܡ̇ܝܘܿܬܹ̈ܐ<EOS>ܘܲܓܼܠ̣ܵܐ ܒܐܝܼܕܹܗ ܚܹܝܠ ܐܝܼܬܼܘܼܬܹܗ ܘܬܼܘܼܩܵܢ ܟܠܵܐ<EOS>ܡ̇ܪܝܵܐ ܕܲܬܼܪܹܝܢ ܣ̣ܵܡܹܗ ܒܐܲܪܥܵܐ ܟܝܵܢ ܡ̇ܝܘܿܬܹ̈ܐ<EOS>ܘܝܲܗ̄ܒܼ ܒܹܗ ܚܲܝܠܵܐ ܕܢܸܬܢܹܐ ܒܛܲܟܼܣܵܐ ܬܘܼܩܵܢ ܥܵܠܡܹ̇ܐ<EOS>ܬܘܼܩܵܢ ܥܵܠܡܹ̈ܐ ܚܵܘܝܹܗ ܒܛܘܼܪܵܐ ܪܘܼܚܵܢܵܐܝܼܬܼ<EOS>ܕܐܲܝܟܲܢ ܬܸܩܢܲܬ̤ ܒܪܝܼܬܼܵܐ ܒܪܵܫܝܼܬܼ ܡ̣ܢ ܠܵܐ ܡܸܕܹܿܢ<EOS>ܪܸܚܡܲܬܼ ܗܵܠܹܝܢ ܫ̣ܚܲܩܬܹܗ ܠܗܵܘܢܹܗ ܕܝܼܣܲܪ ܠܵܝܵܐ<EOS>ܘܫܲܪܝܼ ܕܲܢܦܝܼܣ ܕܚܵܘܵܢܝ ܫܘܼܒܼܚܵܐ ܕܐܲܠܵܗܗܘܼܬܼܵܟ<EOS>ܐܲܝܟ ܕܲܠܐ̄ܢܵܫܵܐ ܣܒ݂ܲܪ ܗ̄ܘ̣ܵܐ ܡܘܼܫܹܐ ܕܚܵܙܹ̇ܐ ܗ̄ܘ̣ܵܐ ܠܹܗ<EOS>ܘܠܵܐ ܝܵ̇ܕܲܥ ܗ̄ܘ̣ܵܐ ܕܠܵܐ ܡܸܬܼܚܲܙܝܵܐ ܗܵܝ̇ ܟܲܣܝܘܼܬܼܵܐ<EOS>ܐܲܝܟ ܕܲܠܪܵܚ̇ܡܵܐ ܚܵܘܝܹܗ ܚܠܵܦ ܟܲܣܝܘܼܬܹܗ<EOS>ܘܨܵܪ̣ ܬܲܚܘܝܼܬܼܵܐ ܕܪܲܒܿܘܼܬܼ ܫܘܼܒܼܚܹܗ ܕܐܲܦܵܘ̈ܗܝ<EOS>ܚܙܵܬܼܵܐ ܕܫܘܼܒܼܚܹܗ ܥܒ݂ܲܕܼܬܹܗ ܠܦܹܐܩܵܐ ܫܒܼܝܼܚ ܡ̣ܢ ܟܠܢܵܫ<EOS>ܘܠܵܐ ܣܦܲܩ̣ ܥܲܝܢܹ̈ܐ ܒܸܣܪ̈ܵܢܝܵܬܼܵܐ ܕܲܢܚܘܼܪ̈ܵܢ ܒܹܗ<EOS>ܠܵܘ ܠܐܲܠܵܗܵܐ ܚ̣ܙܵܐ ܡܝܘܿܬܼܵܐ ܒܸܣܪܵܢܵܐܝܼܬܼ<EOS>ܕܗܵܕܹܐ ܥܲܣܩܵܐ ܘܠܵܐ ܡܸܬܿܕܲܪܟܵܐ ܡ̣ܢ ܡܵܠܵܠܹ̈ܐ<EOS>ܫܘܼܒܼܚܹܗ ܚܵܘܝܹܗ ܚܲܝܠܵܐ ܕܲܟܼܣܸܐ ܡ̣ܢ ܟܠ ܒܸܪ̈ܝܵܢ<EOS>ܕܢܸܗܘܹܐ ܝܵ̇ܕܲܥ ܕܐܲܠܵܗܘܼܬܹܗ ܠܵܐ ܡܸܬܿܕܲܪܟܵܐ<EOS>ܡܲܠܲܐܟܼܵܐ ܗ̄ܘ̣ܵܐ ܕܲܡܫܲܡܸܫ ܗ̄ܘ̣ܵܐ ܕܘܼܟܲܬܼ ܡ̇ܪܝܵܐ<EOS>ܘܗܘ̤ ܡܚܵܘܹܐ ܗ̄ܘ̣ܵܐ ܚܙܵܬܼܵܐ ܕܬܲܗܪܵܐ ܠܥܹܝܢ ܙܲܝܚܹ̈ܐ<EOS>ܕܝܼܠܹܗ ܐܸܢܹܝܢ ܟܠܗܹܝܢ ܕܲܗܘܲܝ̈ ܒܛܘܼܪܵܐ ܕܣܝܼܢܲܝ<EOS>ܘܠܲܝܬܿ ܒܲܪܬܼ ܩܵܠܵܐ ܕܲܫ̣ܡܲܥ ܡܘܼܫܹܐ ܕܠܵܘ ܗܘ̤ ܠܲܥܙܵܗ̇<EOS>ܦܵܘܠܘܿܣ ܣܵܗܹ̇ܕܼ ܕܡܲܠܲܐܟܼܵܐ ܗ̄ܘ̣ܵܐ ܕܝܲܗ̄ܒܼ݂ ܢܵܡܘܿܣܵܐ<EOS>ܠܵܐ ܗ̄ܘ̣ܵܐ ܕܗܘ̤ ܝܲܗ̄ܒܼ݂ ܐܸܠܵܐ ܕܒܼܐܝܼܕܼܵܘ̈ܗܝ ܡܸܬܼܡܲܠܲܠ ܗ̄ܘ̣ܵܐ<EOS>ܠܹܗ ܠܡܲܠܲܐܟܼܵܐ ܡܙܝܼܥ ܗ̄ܘ̣ܵܐ ܪܸܡܙܵܐ ܐܲܠܵܗܝܵܐ<EOS>ܘܲܡܬܲܪܓܸܿܡ ܗ̄ܘ̣ܵܐ ܙܢܲܝ̈ ܢܵܡܘܿܣܵܐ ܒܐܸܕܼܢܲܝ̈ ܡܘܼܫܹܐ<EOS>ܐܲܝܟ ܡܸܨܥܵܝܵܐ ܥܒܼܝܼܕܼ ܗ̄ܘ̣ܵܐ ܡܘܼܫܹܐ ܒܹܝܬܼ ܠܹܗ ܠܥܲܡܵܐ<EOS>ܘܲܡܦܲܫܸܩ ܗ̄ܘ̣ܵܐ ܘܲܡܡܲܠܸܠ ܗ̄ܘ̣ܵܐ ܪܘܼܚܵܢܵܐܝܼܬܼ<EOS>ܐܲܝܟ ܕܒܼܐܘܿܪܓܵܢܘܿܢ ܢܵܩܹ̇ܫ ܗ̄ܘ̣ܵܐ ܒܹܗ ܪܘܼܚܵܐ ܒܦܘܼܡܹܗ<EOS>ܘܡܲܡܲܠܸܠ ܗ̄ܘ̣ܵܐ ܩܵܠܹ̈ܐ ܫܒܼܝܼܚܹ̈ܐ ܒܐܸܕܢܲܝ̈ ܥܲܡܵܐ<EOS>ܐܘܿ ܠܗܵܘ̇ ܚܲܝܠܵܐ ܠܵܐ ܩܢܹܐ ܩܵܠܵܐ ܡܸܬܼܪܲܓܼܫܵܢܵܐ<EOS>ܕܲܡܬܲܪܓܸܿܡ ܗ̄ܘ̣ܵܐ ܙܢܲܝ̈ ܨܸܒܼܝܵܢܹܗ ܒܲܥܒܼܵܕܼ ܐܝܼܕܵܘ̈ܗܝ<EOS>ܬܠܵܬܼ ܙܲܒܼܢܵܬܼܵܐ ܣܵܥ̇ܲܪ ܗ̄ܘ̣ܵܐ ܠܵܗ̇ ܠܣܵܥܘܿܪܘܼܬܹܗ<EOS>ܨܹܝܕܼ ܪ̈ܘܼܚܵܢܹܐ ܘܨܹܝܕܼ ܒܲܪ ܥܲܡܪ̈ܲܡ ܘܲܒܼܢܲܝ̈ ܥܲܡܹܗ<EOS>ܡ̣ܢ ܚܲܕܼ ܠܲܐ̄ܚܪܹܝܢ ܡܝܲܒܸܿܠ ܗ̄ܘ̣ܵܐ ܠܹܗ ܠܠܸܥܙܵܐ ܕܥܲܡܹܗ<EOS>ܒܲܕܼܡܘܼܬܼ ܡܲܠܟܵܐ ܕܦܵܩܹ̇ܕܼ ܠܲܐ̄ܚܪܹܝܢ ܘܲܐ̄ܚܪܹܝܢ ܠܲܐ̄ܚܪܹܝܢ<EOS>ܗܘ̤ ܐܲܝܟ ܡܲܠܟܵܐ ܡܸܙܕܲܝܲܚ ܗ̄ܘ̣ܵܐ ܡ݂ܢ ܪ̈ܘܼܚܵܢܹܐ<EOS>ܘܪ̈ܚܵܢܵܝܹܐ ܡܝܲܒܿܠܝܼܢ ܡܸܠܵܘ̈ܗܝ ܠܐܲܪ̈ܥܵܢܵܝܹܐ<EOS>ܕܘܼܟܲܬܼ ܪ̈ܓܼܠܵܘܗܝ ܚܵܘܝܼ ܒܛܘܼܪܵܐ ܐܲܝܟ ܦܲܓܼܪܵܢܵܐ<EOS>ܘܟܲܕܼ ܠܲܝܬܿ ܦܲܓܼܪܵܐ ܨܵܪ̣ ܕܸܡ̈ܘܵܬܼܵܐ ܦܲܓܼܪ̈ܵܢܝܵܬܼܵܐ<EOS>ܣܲܩܪܵܐ ܚܕܲܬܵܐ ܝܲܗ̄ܒܼ݂ ܠܐܘܿܪܓܵܢܘܿܢ ܕܚܵܘܝܼ ܒܲܫܡܹܗ<EOS>ܕܲܟܼܬܼܝܼܒܼܵܐ ܗ̄ܘ̣ܵܬܼ ܒܐܲܪܬܹܿܝܢ ܠܘܼܚܹ̈ܐ ܡܸܟܵܐ ܘܡܸܟܵܐ<EOS>ܐܲܠܦܵܐ ܒܹܝܛܵܐ ܒܲܟܵܪ̈ܵܬܼܵܐ ܟܬܼܝܼ̈ܒܼܵܢ ܗ̣̄ܘܲܝ̈ ܒܗܹܝܢ<EOS>ܘܩܲܕܿܝܼ̈ܡܵܢ ܗ̣̄ܘܲܝ̈ ܠܟܼܠ ܐܵܬܼ̈ܘܵܬܼܵܐ ܕܲܒܼܟܼܠ ܣܸܦܪ̈ܝܼܢ<EOS>ܪܲܒܿ ܪ̈ܲܒܵܢܹܐ ܥܲܒܼ݂ܕܹܿܗ ܠܡܘܼܫܹܐ ܒܹܝܬܼ ܐܲܪ̈ܥܵܢܹܐ<EOS>ܘܗܘ̤ ܗܓܼܵܐ ܠܘܼܩܕܼܵܡ ܗܸܓܼܝܵܢ ܡܸܠܵܘ̈ܗܝ ܒܲܟܼܬܼܝܼ̈ܒܼܵܬܼܵܐ<EOS>ܗܵܘ̇ ܦܘܼܩܕܵܢܵܐ ܕܨܵܪ̣ ܒܸܪ̈ܝܵܬܵܐ ܡ̣ܢ ܠܵܐ ܡܸܕܹܿܡ<EOS>ܗܘ̤ ܟܬ݂ܲܒܼ ܐܸܢܹܝܢ ܠܵܘ ܒܐܝܼ̈ܕܲܝܵܐ ܐܸܠܵܐ ܒܪܸܡܙܵܐ<EOS>ܠܵܘ ܐܝܼ̈ܕܲܝܵܐ ܦܲܓܼܪ̈ܵܢܝܵܬܼܵܐ ܩܢܹܐ ܒܵܪܘܿܝܵܐ<EOS>ܐܲܟܼܡܵܐ ܕܲܟܼܬܼܝܼܒܼ ܕܐܝܼܕܼܵܐ ܕܡ̇ܪܝܵܐ ܟܸܬܼ݂ܒܲܬ̤ ܐܸܢܹܝܢ<EOS>ܒܐܸܣܟܹܿܝܡ ܐܝܼ̈ܕܹܐ ܡܥܵܕܼ ܡܸܬܼܚܲܫܲܚ ܒܟܼܠ ܐܸܣܟܹܿܡܝܼ̈ܢ<EOS>ܠܦܘܼܬܼ ܕܐܵܦ ܐ̄ܢܵܫܵܐ ܒܐܝܼܪܹ̈ܐ ܣܵܥ̇ܪܝܼܢ ܣܘܼܥܪ̈ܵܢܲܝܗܘܿܢ<EOS>ܒܗܵܢ ܐܸܣܟܹܿܡܵܐ ܣܥ݂ܲܪ ܨܹܝܕܼ ܡܘܼܫܹܐ ܘܝܼܫܘܿܥ ܒܲܪܢܘܿܢ<EOS>ܘܐܝܼܕܵܐ ܒܐܝܼܕܼܵܐ ܨܹܝܕܼ ܙܲܕܿܝܼܩܹ̈ܐ ܕܲܒܼܟܼܠ ܕܵܪ̈ܝܼܢ<EOS>ܚܲܕܼ ܡܲܠܲܐܟܼܵܐ ܥܒ݂ܲܕܼ ܐܝܼܙܓܲܕܵܐ ܠܣܵܥܘܿܪܘܼܬܹܗ<EOS>ܗܵܘ̇ ܕܐܸܬܼܟܲܢܝܼ ܫܡܹܗ ܡܝܼܟܼܵܐܹܝܠ ܘܲܥܙܵܙܵܐܹܝܠ<EOS>ܥܠܵܘܗܝ ܐܸܡ݂ܲܪ ܠܹܗ ܡܘܼܫܹܐ ܒܛܘܼܪܵܐ ܟܲܕܼ ܐܲܦܝܼܣܹܗ<EOS>ܕܗܵܐ ܠܲܡ ܡܲܠܲܐܟܼܝ ܐܵܙܹ̇ܠ ܩܕܼܵܡܲܝܟ ܘܲܡܕܲܒܼܪ ܠܵܟ<EOS>ܒܲܫܡܹܗ ܟܲܢܝܹܗ ܠܲܡܫܲܡܫܵܢܵܐ ܕܐܲܠܵܗܘܼܬܹܗ<EOS>ܘܦܲܩ̣ܕܹܿܗ ܠܡܘܼܫܹܐ ܕܢܸܕܼܚܲܠ ܡܸܢܹܗ ܐܲܝܟ ܕܡ̣ܢ ܡ̇ܪܝܵܐ<EOS>ܗܘ̤ܝܘܼ ܕܚܵܘܝܹܗ ܠܝܼܫܘܿܥ ܒܲܪܢܘܿܢ ܚܙܬܼܵܐ ܕܓܲܒܼܪܵܐ<EOS>ܕܲܡܚܲܙܲܩ ܗ̄ܘ̣ܵܐ ܒܡܵܐܢܲܝ̈ ܙܲܝܢܵܐ ܡܸܬܼܚܲܙܝܵܢܵܐ<EOS>ܠܵܘ ܓܲܒܼܪܵܐ ܗ̄ܘ̣ܵܐ ܡܸܬܼܚܲܙܝܵܢܵܐ ܐܲܝܟ ܡܵܐ ܕܐܲܡܝܼܪ<EOS>ܐܸܠܵܐ ܕܡܘܼܬܼܵܐ ܠܓܲܒܼܪܵܐ ܟܲܕܼ ܠܲܝܬܿ ܓܲܒܼܪܵܐ<EOS>ܪܲܒ ܚܲܝܠܵܐ ܐ̄ܢܵܐ ܕܚܲܝ̈ܠܵܘܬܼܵܐ ܐܼܡ݂ܲܪ ܗ̄ܘ̣ܵܐ ܠܹܗ<EOS>ܘܐܸܬܹܿܝܬܼ ܗܵܫܵܐ ܕܐܲܠܦܵܟ ܛܲܟܼܣܵܐ ܕܲܡܕܲܒܿܪܵܢܘܼܬܼܝ<EOS>ܐ̄ܢܵܐ ܐ̄ܢܵܐ ܕܣܸܥܪܹܬܼ ܟܠܗܹܝܢ ܕܲܗ̤ܘܲܝ̈ ܒܐܝܼܕܼܵܐ ܕܡܘܼܫܹܐ<EOS>ܘܐ̄ܢܵܐ ܣܥܲ݁ܪ ܐ̄ܢܵܐ ܗܸܠܹܝܢ ܕܗܵܘ̈ܝܢ ܒܐܝܼܕܲܝ̈ܟ ܕܝܼܠܵܟ<EOS>ܗܘ̤ ܗܵܢ ܓܲܒܼܪܵܐ ܕܲܩܪ̣ܵܐ ܢܲܦܫܹܗ ܒܲܫܡܵܐ ܕܓܲܒܼܪܵܐ<EOS>ܗܘ̤ܝܘܼ ܕܲܣܥ݂ܲܪ ܟܠܗܘܿܢ ܩܹܐܪ̈ܣܹܐ ܕܲܟܼܢܲܥܵܢܵܝܹ̈ܐ<EOS>ܗܘ̤ ܫܩ݂ܲܠ ܐܲܪܥܵܐ ܕܦܵܠܸܣܛܝܼܢܹܐ ܘܝܲܗ̄ܒܼ ܠܝܼܣܪܵܝܼܠ<EOS>ܘܲܫܡܠܝܼ ܘܲܓܼܡ݂ܲܪ ܗܵܘ̇ ܡܘܼܠܟܵܢܵܐ ܕܲܠܘܵܬܼ ܐܲܒܼܪܵܡ<EOS>ܗܘ̤ ܚܵܘܝܼ ܠܹܗ ܠܓܸܕܼܥܘܿܢ ܐܵܬܼܵܐ ܒܓܸܙܬܼܵܐ ܘܛܲܠܵܐ<EOS>ܕܲܡܨܹܐ ܚܵܝ̇ܪܸܒܼ ܠܡܸܕܼܝܵܢܵܝܹ̈ܐ ܒܸܠܥܸܕܼ ܙܲܝܢܵܐ<EOS>ܒܸܠܥܵܕܼ ܙܲܝܢܵܐ ܐܲܠܦܹܗ ܠܓܸܕܼܥܘܿܢ ܠܡܸܬܟܼܬܵܫܘܼ<EOS>ܕܡ̇ܐ ܕܡܸܬܼܢܲܨܲܚ ܠܵܐ ܢܸܫܬܲܒܼܗܲܪ ܒܡܵܐܢܲܝ̈ ܙܲܝܢܵܐ<EOS>ܗܘ̤ ܒܲܕܹܿܩ ܠܵܗ̇ ܐܵܦ ܠܲܕܼܒܼܘܿܪܵܐ ܕܬܼܩܪܸܐ ܠܒܼܵܪܵܩ<EOS>ܕܢܸܦܘܿܩ ܢܲܒܼܗܸܬܼ ܠܚܘܼܬܼܪܹܗ ܕܣܝܼܣܪܵܐ ܓܲܢ̄ܒܵܪ ܚܲܝܠܵܐ<EOS>ܗܘ̤ܝܘܼ ܐܲܠܦܵܗ̇ ܐܵܦ ܠܲܥܢܵܐܝܼܠ ܙܢܲܝ̈ ܨܹܢ̈ܥܵܬܼܵܐ<EOS>ܕܒܸܐܣܟܹܿܝܡ ܚܘܼܒܵܐ ܬܨܘܼܕ ܠܲܨܢܝܼܥܵܐ ܕܡܲܟܸܿܟ ܠܥܲܡܵܐ<EOS>ܒܐܝܼܕܲܝ̈ ܢܸܫܹ̈ܐ ܡܲܟܿܟܹܗ ܠܚܘܼܬܼܪܵܐ ܕܡܲܠܟܲܝ̈ ܚܵܨܘܿܪ<EOS>ܕܢܲܟܼܪܸܙ ܚܲܝܠܵܐ ܕܲܡܫܲܕܿܪܵܢܹܗ ܕܚܹܝܠ ܟܠ ܡܸܫܟܲܚ<EOS>ܗܘ̤ܝܘܼ ܓܠ̣ܵܐ ܠܵܗ̇ ܠܐܲܢ̄ܬܿܬܹܗ ܕܲܡܢܘܿܚ ܥܸܠܬܹܗ ܕܫܸܡܫܘܿܢ<EOS>ܕܐܲܝܟܲܢ ܚܵܣܹ̇ܢ ܠܲܦܠܸܫܬܵܝܼ̈ܐ ܒܐܵܬܼܵܐ ܕܣܲܥܪܹܗ<EOS>ܒܪܹܫ ܗܲܕܼܵܡ̇ܘ̈ܗܝ ܚܵܘܝܵܗ̇ ܠܐܲܬܼܵܐ ܕܓܼܢ̄ܒܵܪܘܼܬܹܗ<EOS>ܕܢܸܗܘܹܐ ܝܵ̇ܕܲܥ ܕܠܵܘ ܐ̄ܢܵܫܵܝܵܐ ܗ̄ܘ̣ ܚܹܝܠ ܪܲܒܿܘܼܬܹܗ<EOS>ܗܘ̤ ܬܘܼܒܼ ܓܼܫܹܡ ܠܐܐܲܪ ܫܲܪܝܵܐ ܘܥܲܒܼ݂ܕܹܿܗ ܓܘܼܫܡܵܐ<EOS>ܘܐܲܚܸܬܼ ܡܸܛܪܵܐ ܐܲܟܼܡܵܐ ܕܲܫܐܹ݂ܠ ܟܵܗܢܵܐ ܫܡܘܼܐܹܝܠ<EOS>ܒܩܵܠܵܐ ܕܪܲܥܡܵܐ ܐܲܟܿܣܹܗ ܠܥܲܡܵܐ ܕܲܫܐܸ̣ܠܘ ܡܲܠܐܟܵܐ<EOS>ܕܢܲܠܸܦ ܐܸܢܘܿܢ ܕܠܵܘ ܟܹܐܢܵܐܝܼܬܼ ܓ̣ܡܲܪܘ ܪܸܓܲܬܼܗܘܿܢ<EOS>ܗܘ̤ ܒܵܪܘܿܝܵܐ ܣܥ݂ܲܪ ܟܠ ܕܲܣܥ݂ܲܪ ܒܝܲܕܼ ܪܘܼܚܵܢܵܐ<EOS>ܘܠܵܘ ܪܘܼܚܵܢܵܐ ܡܨܹܐ ܗ̄ܘ̣ܵܐ ܕܢܸܣܥܘܿܪ ܕܪ̈ܡܵܢ ܡܸܢܹܗ<EOS>ܒܝܲܕܼ ܪ̈ܘܼܚܵܢܹܐ ܣܥ݂ܲܪ ܗ̄ܘ̣ܵܐ ܚܲܝܠܹܗ ܨܹܝܕ ܒܸܪ̈ܝܵܬܼܵܐ<EOS>ܠܵܐ ܗ̄ܘ̣ܵܐ ܕܲܣܢܝܼܩ ܐܸܠܵܐ ܕܢܵܘܕܲܥ ܕܡ̇ܪܝܵܐ ܗ̄ܘ̣ ܕܥܲܠ ܟܠ<EOS>ܠܵܐ ܣܢܝܼܩ ܚܲܝܠܹܗ ܥܲܠ ܥܘܼܕܪܵܢܵܐ ܕܲܥܒܼܵܕܼ ܐܝܼܕܼܵܘ̈ܗܝ<EOS>ܘܣܵܗ̇ܕܵܐ ܒܪܝܼܬܼܵܐ ܕܗܘ̤ ܒܲܠܚܘܿܕܘܗܝ ܩܪ̣ܵܗ̇ ܘܐܲܩܝܼܡܵܗ̇<EOS>ܠܵܘ ܒܐܝܼܕܲܝ̈ܗܘܿܢ ܣܥ݂ܲܪ ܟܠ ܕܲܣܥ݂ܲܪ ܣܵܥܲ݁ܪ ܟܠܵܐ<EOS>ܕܗܵܐ ܠܲܝܬܿ ܡܸܢܝܵܢ ܠܐܲܝܠܹܝܢ ܕܲܣܥ݂ܲܪ ܒܸܠܥܵܕܲܝܗܘܿܢ<EOS>ܗܘ̤ܵܘ ܓܸܠܝܵܢܹ̈ܐ ܥܲܠ ܙܲܕܿܝܼܩܹ̈ܐ ܒܕܵܪܪ̈ܝܼܢ ܕܵܪ̈ܝܼܢ<EOS>ܘܠܵܐ ܗ̄ܘ̣ܵܐ ܗܸܢܘ̣ܿܢ ܫܲܡܫܘ ܐܸܢܘܿܢ ܠܓܸܠܝܵܢܲܝ̈ܗܘܿܢ<EOS>ܗܵܐ ܢܒܼܝܼܘܼܬܹܗ ܕܟܹܐܢܵܐ ܕܵܘܝܼܕܼ ܒܪܘܼܚܵܐ ܙܲܡ̣ܪܵܗ̇<EOS>ܘܠܵܐ ܩܵܪܹ݁ܒܼ ܠܵܗ̇ ܚܲܕܼ ܡ̣ܢ ܛܲܟܼܣܹܐ ܕܲܡܫܲܡܫܵܢܹ̈ܐ<EOS>ܚܲܝܠܵܐ ܕܪܘܼܚܵܐ ܠܥܸ݂ܙ ܥܲܡ ܢܲܦܫܹܗ ܕܲܕܟܹܐ ܢܲܦܫܵܐ<EOS>ܘܪܲܟܼܵܒܼ ܩܵܠܹ̈ܐ ܕܲܙܡܝܼܪ̈ܵܬܼܵܐ ܪ̈ܘܼܚܵܢܝܵܬܼܵܐ<EOS>ܠܵܐ ܗ̄ܘ̣ܵܐ ܒܪܹ̈ܓܼܫܹܐ ܫܵܡܲܥ ܗ̄ܘ̣ܵܐ ܠܹܗ ܠܠܸܥܙܵܐ ܕܥܲܡܹܗ<EOS>ܐܸܠܵܐ ܒܗܵܘܢܵܐ ܕܝܵ̇ܕܲܥ ܠܲܡܨܲܬܼ ܡܲܡܠܠܵܐ ܕܪܘܼܚܵܐ<EOS>ܪܘܼܚܵܢܵܐܝܼܬܼ ܙܡ݂ܲܪ ܟܠ ܕܲܙܡ݂ܲܪ ܡܗܝܼܪ ܙܲܡ̇ܪܹ̈ܐ<EOS>ܘܠܲܝܬܿ ܒܲܙܡܵܪܹܗ ܡܸܕ݂ܿܡ ܕܠܵܐ ܗ̄ܘ̣ܵܐ ܒܸܠܥܵܕܼ ܪܘܼܚܵܐ<EOS>ܘܠܵܐ ܡܲܠܲܐܟܼܵܐ ܡܬܿܪܓܸܿܡ ܗ̄ܘ̣ܵܐ ܠܹܗ ܘܟܸܢ ܙܵܡܲ݁ܪ ܗ̄ܘ̣ܵܐ<EOS>ܚܲܝܠܵܐ ܕܪܘܼܚܵܐ ܢܵܩܹ̇ܫ ܗ̄ܘ̣ܵܐ ܒܹܗ ܒܟܸܢܵܪ ܢܲܦܫܹܗ<EOS>ܘܲܡܡܲܠܠܝܼܢ ܗ̄ܘ̣ܵܘ ܪ̈ܓܼܫܲܝ̈ ܦܲܓܼܪܹܗ ܛܲܟܼܣܵܐ ܕܡܸܢܹ̈ܐ<EOS>ܐܲܝܟ ܕܲܒܼܩܲܢܝܵܐ ܠܒܼܝܼܟ ܗ̄ܘ̣ܵܐ ܪܘܼܚܵܐ ܠܠܸܫܵܢ ܦܘܼܡܹܗ<EOS>ܘܟܼܵܬܹܿܒܼ ܗ̄ܘ̣ܵܐ ܒܹܗ ܙܲܢܝ̈ ܩܝܼ̈ܢܵܬܼܵܐ ܪ̈ܘܼܚܵܢܝܵܬܼܵܐ<EOS>ܒܗܵܢܵܐ ܛܲܟܼܣܵܐ ܦܪ̈ܝܼܫܵܢ ܡܸܠܵܘ̈ܗܝ ܡ̣ܢ ܕܲܢܒܼܝܼ̈ܐ<EOS>ܘܠܵܐ ܡܸܬܼܩܲܪ̈ܝܵܢ ܒܗܵܘ̇ ܩܸܪܝܵܢܵܐ ܕܲܢܒܼܝܼܘܼܬܼܵܐ<EOS>ܫܸܡ ܡܲܙܡܘܿܪܹ̈ܐ ܕܲܙܡܝܼܪ̈ܵܬܼܵܐ ܪܫܝܼܡ ܒܲܟܼܬܼܵܒܹܗ<EOS>ܘܠܲܝܬܿ ܗ̄ܘ̣ܵܐ ܬܲܡ̇ܢ ܦܸܬܼܓܼܵܡ ܡ̇ܪܝܵܐ ܘܡܸܠܬܹܗ ܕܡ̇ܪܝܵܐ<EOS>ܚܲܕܼ ܗ̄ܘ̣ ܡ̇ܪܝܵܐ ܕܬܲܪܓܸܿܡ ܡܸܠܬܹܗ ܒܦܘܼܡ ܫܲܪܝܼܪ̈ܵܘܗܝ<EOS>ܐܝܼܬܼ ܕܲܒܼܪܸܡܙܵܐ ܘܐܝܼܬܼ ܕܲܒܼܡܲܡܠܠܵܐ ܦܫܝܼܛܵܐ ܘܫܲܪܝܵܐ<EOS>ܒܡܲܡܠܠܵܐ ܩܫܝܼܛܵܐ ܫܡ݂ܲܥ ܐܲܚܝܼܵܐ ܦܘܼܩܕܵܢ ܡ̇ܪܹܗ<EOS>ܘܣܲܕܼܩܹܗ ܠܢܲܝܬܵܐ ܕܲܡܟܲܣܲܝ ܗ̄ܘ̣ܵܐ ܠܣܸܕܼܩܹ̈ܐ ܬܪܸܥܣܲܪ<EOS>ܒܓܸܠܝܵܢ ܪܘܼܚܵܐ ܩܲܒܿܠܵܗ̇ ܠܗܵܕܹܐ ܫܝܼܠܘܿܢܵܝܵܐ<EOS>ܘܝܲܗ̄ܒܼ݂ ܠܒܲܪ ܢܵܒܼܵܟ ܥܸܣܪܵܐ ܨܪ̈ܘܵܢ ܡ̣ܢ ܬܿܟܼܣܝܼܬܹܗ<EOS>ܗܵܪܟܵܐ ܒܓܸܠܝܵܐ ܗܘ̤ܵܐ ܣܘܼܥܪܵܢܵܐ ܘܠܵܐ ܗ̄ܘ̣ܵܐ ܒܐ̄ܪܵܙܵܐ<EOS>ܕܓܸܠܝܵܢܵܐܝܼܬܼ ܫܩ݂ܲܠ ܝܘܿܪܲܒܼܥܵܡ ܥ̣ܣܪܵܐ ܨܪ̈ܵܘܵܢ<EOS>ܒܓܸܠܝܵܐ ܟܠ̣ܵܐ ܗ̄ܘ̣ܵܐ ܐܵܦ ܐܹܠܝܼܵܐ ܫܡܲܝܵܐ ܘܐܲܪܥܵܐ<EOS>ܘܲܒܼܣܘܼܥܪ̈ܵܢܹܐ ܬܲܚܡܹܗ ܠܐܵܐܲܪ ܡ̣ܢ ܡܲܪܕܿܝܼܬܹܗ<EOS>ܒܓܸܠܝܵܐ ܩܲܒܸܿܠ ܐܘܼܟܼܠܵܐ ܓܲܠܝܵܐ ܡ̣ܢ ܦܘܼܩ ܥܘܼܪ̈ܒܹܐ<EOS>ܘܲܒܼܗܲܕܵܡܹ̈ܐ ܡܲܢܲܥ ܘܲܡ̣ܛܵܐ ܠܘܵܬܼ ܨܵܪܦܵܝܬܵܐ<EOS>ܒܛܸܠܝܵܐ ܐܲܣܓܿܝܼ ܩܲܡܚܵܐ ܘܡܸܫܚܵܐ ܒܹܝܬܼ ܐܲܪܡܲܠܬܵܐ<EOS>ܘܲܚ̣ܝܐ ܘܐܲܚܝܼ ܐܲܝܟ ܨܸܒܼܝܵܢܵܐ ܕܗܵܘ̇ ܕܲܨܒܼܵܐ ܒܹܗ<EOS>ܒܓܸܠܝܵܐ ܐܲܥܕܲܝܼ ܡܝܼܬܼܵܐ ܓܲܠܝܵܐ ܡ̣ܢ ܦܘܼܡ ܡ̇ܘܬܵܐ<EOS>ܘܲܠܥܹܝܢ ܟܠܢܵܫ ܠܲܣܸܩ ܕܸܒܼܚܹ̈ܐ ܘܐܲܚܸܬܼ ܢܘܼܪܵܐ<EOS>ܓܘܼܫܡܵܢܵܐܝܼܬܼ ܫܡ݂ܲܥ ܒܲܪܬܼ ܩܵܠܵܐ ܘܲܚܙ̣ܵܐ ܚܸܙܘܵܐ<EOS>ܒܥܲܝܢܹ̈ܐ ܕܦܲܓܼܪܵܐ ܚܙ̣ܵܐ ܗ̄ܘ̣ܵܐ ܙܵܘܥܵܐ ܘܢܘܼܪܵܐ ܘܪܘܼܚܵܐ<EOS>ܒܵܗ̇ ܒܲܕܼ ܡܘܼܬܵܪܐ ܫܡ݂ܲܥ ܗ̄ܘ̣ܵܐ ܩܵܠܵܐ ܕܡܲܡܠܠܵܐ ܢܝܼܚܵܐ<EOS>ܗܵܠܹܝܢ ܒܓܸܠܝܵܐ ܩܲܒܸܿܠ ܐܸܢܘܿܢ ܒܲܪ ܬܵܘܬܵܒܹ̈ܐ<EOS>ܘܲܦܢ̣ܵܐ ܕܢܸܪܕܹܐ ܠܘܼܩܒܲܠ ܢܝܼܫܵܐ ܕܐܸܬܼܚܵܘܝܼ ܠܹܗ<EOS>ܗܵܪܟܵܐ ܠܵܐ ܐ̄ܢܵܫ ܢܨܘܼܪ ܦܸܠ̈ܐܵܬܼܵܐ ܦܲܟܿܝܼ̈ܗܵܬܵܐ<EOS>ܐܸܠܵܐ ܒܓܸܠܝܵܐ ܢܩܲܒܸܿܠ ܐܸܢܹܝܢ ܐܲܝܟ ܕܐܸܬܼܡܲܠܲܠ<EOS>ܡܲܡܠܠܵܐ ܗ̄ܘ̣ ܗܵܢܵܐ ܓܲܠܝܵܐ ܘܕܲܟܼܝܵܐ ܕܠܵܐ ܬܲܚܦܝܼܬܼܵܐ<EOS>ܘܠܲܝܬܿ ܒܹܗ ܕܘܼܡܝܵܐ ܕܚܸܠܡܲܝ̈ ܚܸܠܡܹ̈ܐ ܪܘܼܚܵܢܵܐܝܼܬܼ<EOS>ܒܗܵܕܹܐ ܐܘܼܪܚܵܐ ܕܓܸܠܝܵܢ ܡܸܠܹ̈ܐ ܪܕܼܵܐ ܐܹܠܝܼܫܵܥ<EOS>ܘܩܲܒܸܿܠ ܪܘܼܚܵܐ ܘܲܣܥ݂ܲܪ ܚܲܝܠܹ̈ܐ ܠܥܹܝܢ ܚܲܙܝܼ̈ܐ<EOS>ܠܥܹܝܢ ܚܲܙܵܝܹ̈ܐ ܐܲܣܝܼ ܡܲܝ̈ܵܐ ܒܡܸܠܚܵܐ ܘܚܸܨܦܵܐ<EOS>ܘܫܲܕܲܪ ܩܲܝܣܵܐ ܒܵܬܲܪ ܦܲܪܙܠܵܐ ܘܕܲܠܝܹܗ ܠܪܵܘܡ̇ܐ<EOS>ܒܡܸܠܬܼܵܐ ܓܠܝܼܬܼܵܐ ܠܵܛ̣ ܠܲܛܠܵܝܹ̈ܐ ܕܨܲܚܝܘܼܗܝ ܡܲܓܵܢ<EOS>ܘܢܦ݂ܲܩ ܕܸܒܵܝ̈ܐ ܘܦܲܪܸܬܼ ܐܸܢܘܿܢ ܕܠܵܐ ܚܵܘܣܵܢܵܐ<EOS>ܕܠܵܐ ܬܲܚܦܝܼܬܼܵܐ ܝܲܗ̄ܒܼ ܠܵܗ̇ ܝܲܠܕܵܐ ܠܫܝܼܠܘܿܡ̇ܝܬܵܐ<EOS>ܘܲܕܼܡ̣ܝܼܬܼ ܡܸܢܫܹܠܝ ܦܢ̣ܵܐ ܘܐܲܩܝܼܡܹܗ ܡ̣ܢ ܒܹܝܬܼ ܡܝܼ̈ܬܹܐ<EOS>ܒܹܗ ܒܗܵܢ ܛܲܟܼܣܵܐ ܐܲܣܓܿܝܼ ܡܲܝܵܐ ܒܐܲܬܼܪܵܐ ܚܘܼܪܒܵܐ<EOS>ܘܝܲܗ̄ܒܼ݂ ܬܘܼܪܣܵܝܵܐ ܠܡܲܠ̈ܟܹܿܐ ܬܠܵܬܼܵܐ ܕܲܨܪܝܼܟܼܝܼܢ ܗ̄ܘ̣ܵܘ<EOS>ܘܒܼܵܗ̇ ܒܲܕܼܡܘܼܬܼܵܐ ܦܲܟܲܗ ܡܸܪܬܼܵܐ ܕܲܒܼܓܼܵܘ ܩܲܕܼܣܵܐ<EOS>ܘܐܲܣܓܿܝܼ ܠܲܚܡܵܐ ܘܲܥܒܲܕܼ ܣܲܒܼܥܵܐ ܕܠܵܐ ܒܲܥܝܵܕܼܵܐ<EOS>ܒܥܲܝܢܵܐ ܕܦܲܓܼܪܵܐ ܚܙ̣ܵܐ ܠܪ̈ܘܼܚܵܢܹܐ ܕܲܟܼܪܝܼܟܼܝܼܢ ܠܹܗ<EOS>ܘܲܡ̣ܚܵܐ ܒܬܸܡܗܵܐ ܠܐܲܕܼܘܿܡܵܝܹ̈ܐ ܘܥܵܘܲܪ ܐܸܢܘܿܢ<EOS>ܒܓܸܠܝܵܢ ܪܘܼܚܵܐ ܚ̣ܙܵܐ ܠܐܝܼܙܓܲܕܵܐ ܕܐܸܬܼ݂ܵܐ ܠܡܵܘܬܹܿܗ<EOS>ܘܩܲܕܹܿܡ ܒܲܕܸܿܩ ܕܒܼܵܛܹ̇ܠ ܩܹܐܪܣܵܐ ܘܗܵܘܹ̇ܐ ܣܲܒܼܥܵܐ<EOS>ܚܲܕܼ ܓܘܼܫܡܵܢܵܐ ܐܵܘܚܸܕܼ ܩܸܫܬܵܐ ܒܐܝܼܕܵܐ ܕܡܲܠܟܵܐ<EOS>ܘܚܵܘܝܹܗ ܕܙܵܟܹ̇ܐ ܬܠܵܬܼ ܙܲܒܼ̈ܢܵܬܼܵܐ ܠܐܲܕܼܘܿܡ̇ܝܹ̈ܐ<EOS>ܪܘܼܚܵܐ ܕܠܵܐ ܓܫܘܿܡ ܝܲܗ̣̄ܒܼ ܒܹܗ ܪܘܼܚܵܐ ܒܵܬܲܪ ܡܵܘܬܹܿܗ<EOS>ܘܐܲܩܝܼܡ ܡܝܼܬܼܵܐ ܕܲܢܩܸܦ̣ ܡ̣ܢ ܫܹܠܝ ܠܲܫܪܲܕܿܘܼܕܹܗ<EOS>ܗܵܘ̇ ܦܘܼܩܕܵܢܵܐ ܕܝܲܗ̄ܒܼ ܠܹܗ ܐܲܥܦܵܐ ܕܲܢܒܼܝܼܘܼܬܼܵܐ<EOS>ܗܘ̤ ܣܥ݂ܲܪ ܒܐܝܼܕܼܵܘ̈ܗܝ ܙܢܲܝ̈ ܐܵܬܼ̈ܘܼܬܼܵܐ ܕܪ̈ܵܡܵܢ ܡܸܢܹܗ<EOS>ܪܵܡܝܼܢ ܣܲܓܿܝܼ ܙܢܲܝ̈ ܓܸܠܝܵܢܹ̈ܐ ܕܩܲܒܸܿܠ ܟܹܐܢܵܐ<EOS>ܘܡ̇ܟܵܐ ܗ̄ܝܼ ܣܲܓܿܝܼ ܡܚܝܼܠܘܼܬܼ ܐ̄ܢܵܫܵܐ ܡ̣ܢ ܕܐܲܝܟ ܗܵܠܹܝܢ<EOS>ܠܗܵܢܵܐ ܫܘܼܒܼܚܵܐ ܚܙ̣ܵܐ ܐܹܫܲܥܝܵܐ ܒܓܼܵܘ ܒܹܝܬܼ ܩܘܼܕܫܵܐ<EOS>ܘܚ݂ܲܫ ܘܐܸܬܿܬܿܢܲܝ ܥܲܠ ܕܵܘܝܘܼܬܼܵܐ ܕܲܟܼܝܵܢ ܐ̄ܢܵܫܵܐ<EOS>ܘܵܝܠܝܼ ܠܕܵܘܝܵܐ ܐܸܡ݂ܲܪ ܟܹܐܢܵܐ ܩܕܼܵܡ ܓܸܠܝܵܢܵܐ<EOS>ܕܛܲܡ̈ܐܵܢ ܣܸܦ̈ܘܵܬܼܝ ܘܲܛܡܲܐ ܥܲܡܵܐ ܕܒܹܝܬܼ ܐܲܒܼܵܗܲܝ̈<EOS>ܪܘܼܚܵܢܵܐܝܼܬܼ ܚ̣ܙܵܗ̇ ܠܲܚܙܵܬܵܐ ܕܐܸܬܚܵܘܝܲܬ̤ ܠܹܗ<EOS>ܘܲܬܼܡ݂ܲܗ ܘܲܬܼܗܲܪ ܒܪܲܒܿܘܼܬܼ ܚܸܙܘܵܐ ܘܫܝܼܛܘܼܬܼ ܐ̄ܢܵܫܵܐ<EOS>ܚܙܵܬܼܵܐ ܕܚܝܼܠܬܵܐ ܕܡܲܠܝܵܐ ܬܲܗܪܵܐ ܚܙ̣ܵܐ ܐܹܫܲܥܝܵܐ<EOS>ܡܲܠܟܵܐ ܕܥܲܠ ܟܠ ܘܚܲܝ̈ܠܵܘܵܬܵܐ ܕܲܡܙܲܚܝܼܢ ܠܹܗ<EOS>ܠܵܐ ܗ̄ܘ̣ܵܐ ܒܥܲܝܢܹ̈ܐ ܚܙ̣ܵܐ ܠܲܬܼܪܘܿܢܘܿܣ ܕܐܲܠܵܗܘܼܬܼܵܐ<EOS>ܘܠܵܐ ܕܲܣܪ̈ܵܦܹܐ ܒܫܸܡܥܵܐ ܩܵܒܸܿܠ ܩܘܼܕܵܫܲܝ̈ܗܘܿܢ<EOS>ܚܸܙܘܵܐ ܗ̄ܘ̣ܵܐ ܓܹܝܪ ܠܵܐ ܓܘܼܫܡܵܢܵܐ ܕܲܚܙܵܐ ܒܗܵܘܢܵܐ<EOS>ܘܫܸܡ ܐܲܠܵܗܵܐ ܨܝܼܪ ܗ̄ܘ̣ܵܐ ܒܓܼܵܘܹܗ ܘܠܵܘ ܐܲܠܵܗܵܐ<EOS>ܠܵܘ ܐܲܠܵܗܵܐ ܝ̄ܬܸܒܼ ܐ̄ܢܵܫܵܐܝܼܬܼ ܒܓܼܵܘ ܩܘܼܕܼܫܵܐ<EOS>ܘܠܵܘ ܠܪ̈ܘܼܚܵܢܹܐ ܐܝܼܬܼ ܗ̄ܘ̣ܵܐ ܓܸܦܹ̈ܐ ܐܲܝܟ ܦܵܪܲܚܬܼܵܐ<EOS>ܐܵܦܠܵܐ ܓܡܘܼܪܬܵܐ ܕܐܸܬܼܩܲܪܒܲܬ̤ ܠܹܗ ܠܵܐ ܗ̄ܘ̣ܵܬܼ ܓܡܘܼܪܬܵܐ<EOS>ܐܸܠܵܐ ܛܲܟܼܣܵܐ ܕܐ̄ܪܵܙ ܦܘܼܪܩܵܢܲܢ ܕܗܵܘܹ̇ܐ ܒܚܲܪܬܼܵܐ<EOS>ܒܐ̄ܪܵܙ ܦܘܼܪܩܵܢܵܐ ܩܲܪܝܼܵܗ ܣܪܵܦܵܐ ܠܘܵܬܼ ܣܸܦ̈ܘܬܹܗ<EOS>ܘܼܕܪܲܫ ܐܘܼܪܚܵܐ ܠܗܵܘ̇ ܚܘܼܣܵܝܵܐ ܕܟܼܠܗܘܿܢ ܥܲܡܡܹ̈ܐ<EOS>ܒܟܼܠܒܿܬܼܵܐ ܐܲܚ̣ܕܵܗ̇ ܠܵܐ ܓܘܼܫܡܵܢܵܐ ܠܓܼܘܼܫܡܵܢܝܼܬܼܵܐ<EOS>ܘܗܵܢܵ̇ܘ ܬܲܗܪܵܐ ܕܚܵܓܼ ܡ̣ܢ ܡܸܕܹܿܡ ܕܲܒܼܨܝܼܪ ܡܸܢܹܗ<EOS>ܒܨܝܼܪܵܐ ܗ̄ܝܼ ܓܡܘܼܪܬܵܐ ܡ̣ܢ ܡܲܠܲܐܟܼܵܐ ܕܠܵܐ ܒܲܡܫܘܼܚܬܼܵܐ<EOS>ܘܡ̇ܢܲܐ ܗ̄ܝܼ ܗܵܕܹܐ ܕܙܵܥ ܡܲܠܲܐܟܼܵܐ ܡ̣ܢ ܫܲܬܲܝܼܩܵܐ<EOS>ܠܵܘ ܠܲܓܼܡܘܼܪܬܵܐ ܠܵܐ ܦܵܪܘܿܫܬܵܐ ܝܲܩܲܪ ܥܝܼܪܵܐ<EOS>ܐܸܠܵܐ ܠܐ̄ܪܵܙܵܐ ܕܡܸܬܼܒܲܕܹܿܩ ܗ̄ܘ̣ܵܐ ܡ̣ܢ ܫܲܠܝܘܼܬܹܗ<EOS>ܗܵܪܟܵܐ ܢܹܐܠܲܦ ܟܡܵܐ ܪܲܒܿ ܚܲܝܠܹܗ ܕܐ̄ܪܵܙ ܦܘܼܪܩܵܢܲܢ<EOS>ܕܠܵܐ ܐܸܬܼܩܲܪܲܒܼ ܣܪܵܦܵܐ ܕܪܘܼܚܵܐ ܠܘܵܬܼ ܒܘܼܕܵܩܵܗ̇<EOS>ܗܵܪܟܵܐ ܢܸܒܼܗܲܬܼ ܚܘܼܬܼܪܵܐ ܣܲܟܼܠܵܐ ܕܝܗ̄ܘܼܕܼܵܝܘܼܬܼܵܐ<EOS>ܕܩܵܪܹ̇ܝܢ ܒܣܸܦܪܹ̈ܐ ܘܠܵܐ ܡܸܬܼܒܲܝܢܝܼܢ ܒܣܘܼܟܵܠ ܣܸܦܪܹ̈ܐ<EOS>ܒܒܸܗܬܿܬܼܵܐ ܢܩ̈ܘܼܡ̇ܢ ܐܵܦ ܣܝܼ̈ܥܵܬܼܵܐ ܕܗܲܪ̈ܛܝܼܩܹܐ<EOS>ܕܠܵܐ ܝܵܗ̇ܒܿܝܼܢ ܠܹܗ ܠܦܲܓܼܪܹܗ ܕܡ̇ܪܲܢ ܕܢܸܗܘܹܐ ܦܲܓܼܪܵܐ<EOS>ܕܝܼܥܵܐ ܟܹܐܢܵܐ ܢܚܲܝܸܒܼ ܐܸܢܘܿܢ ܠܲܟܼܪ̈ܘܿܡܬܼܵܢܹܐ<EOS>ܕܛܵܝ̇ܫܝܼܢ ܣܲܥܪܵܐ ܕܚܲܫܲܝ̈ ܦܲܓܼܪܵܐ ܒܐܵܠܵܗܘܼܬܼܵܐ<EOS>ܒܚܲܝܵܒܼܘܼܬܼܵܐ ܕܠܵܐ ܙܵܟܼܘܼܬܼܵܐ ܢܩܘܼܡܘܼܢ ܟܠܢܵܫ<EOS>ܕܲܡܥܵܘܟܼܝܼܢ ܠܝܼ ܡ̣ܢ ܡܲܪܕܿܝܼܬܼܵܐ ܕܲܫܒܼܝܼܠ ܡܸܠܲܝ̈<EOS>ܒܲܫܒܼܝܼܠ ܚܸܙܘܹ̈ܐ ܐܲܠܵܗܝܹ̈ܐ ܪܓܼܝܼܓܼ ܐ̄ܢܵܐ ܕܐܸܪܕܹܿܐ<EOS>ܘܗܵܐ ܡܣܲܟܹܿܐ ܐ̄ܢܵܐ ܕܐܲܚܝܼ ܪܸܥܝܵܢܝ ܒܒܼܘܼܕܵܩܲܝ̈ܗܘܿܢ<EOS>ܡ̣ܢ ܒܲܪ ܐܵܡܘܿܨ ܨܹܝܕܼ ܒܲܪ ܒܹܪܝܼ ܚܸܙܩܲܬ̤ ܡܸܠܲܬܼܝ<EOS>ܘܬܸܡܗܹ̇ܬܼ ܣܲܓܿܝܼ ܒܪܘܼܚ ܓܼܠܝܵܢܵܐ ܕܲܗܘ̤ܵܐ ܨܹܐܕܼܵܘܗܝ<EOS>ܙܸܠ ܠܲܡ ܣܲܒܼ ܠܵܟ ܬܲܪܬܹܿܝܢ ܢܸܫܝܼ̈ܢ ܙܲܠܝܼ̈ܠܵܬܼܵܐ<EOS>ܘܲܒܼܫܵܛܝܘܼܬܼܗܹܝܢ ܨܘܼܪ ܒܝܼ̈ܫܵܬܼܵܐ ܕܬܲܪܬܹܿܝܢ ܫܲܪ̈ܒܼܵܢ<EOS>ܕܠܵܐ ܟܘܼܚܵܕܼܵܐ ܩܲܒܸܿܠ ܥܘܼܡܪܵܐ ܕܥܲܡ ܫܵܛ̈ܝܵܬܼܵܐ<EOS>ܘܚܵܘܵܐ ܠܥܲܡܵܐ ܕܲܟܼܡܵܐ ܢܕܼܝܼܕܼܝܼܢ ܣܘܼܥܪ݁ܵܢܲܝܗܘܿܢ<EOS>ܒܙܲܠܝܼ̈ܠܵܬܼܵܐ ܨܘܼܪ ܕܸܡ̈ܘܵܬܼܵܐ ܕܙܲܠܝܼܠܘܼܬܼܗܘܿܢ<EOS>ܘܲܒܼܚܲܠܕܲܝ̈ܗܹܝܢ ܓܙܘܿܪ ܠܘܼܚܵܡܵܐ ܥܲܠ ܚܵܘ̈ܒܲܝܗܘܿܢ<EOS>ܫܡܵܗܹ̈ܐ ܕܲܒܼܢܲܝ̈ܟ ܢܸܗܘܘܿܢ ܢܸܓܼܪܹ̈ܐ ܥܲܠ ܣܵܪ̈ܘܿܚܹܐ<EOS>ܕܡܵܐ ܕܡܸܬܼܢܲܓܿܕܼܝܼܢ ܢܦܘܼܫܘܼܢ ܩܲܠܝܼܠ ܡ̣ܢ ܒܝܼ̈ܫܵܬܼܵܐ<EOS>ܒܢܸܫܲܝ̈ܟ ܘܲܒܼܢܲܝ̈ܟ ܢܲܓܸܿܕܼ ܐܸܢܘܿܢ ܠܡܲܠܝܲܝ̈ ܥܵܘܼܠܵܐ<EOS>ܘܐܵܘܕܲܥ ܐܸܢܘܿܢ ܕܐܝܼܬܼ ܟܹܐܢܘܼܬܼܵܐ ܘܐܝܼܬܼ ܫܘܼܒܼܩܵܢܵܐ<EOS>ܗܵܢܵܘ̇ ܢܝܼܫܵܐ ܕܲܢܒܼܝܼܘܼܬܹܗ ܕܗܘܿܫܵܥ ܕܲܟܼܝܵܐ<EOS>ܘܕܼܵܡܹ̇ܐ ܠܕܼܝܼܠܹܗ ܐܵܦ ܒܘܼܕܵܩܵܐ ܕܡܸܠܬܹܗ ܕܝܘܼܐܹܝܠ<EOS>ܫܸܡܥܵܐ ܕܚܝܼܠܵܐ ܐܲܫܡܲܥ ܐܸܢܘܿܢ ܠܲܒܼܢܲܝ̈ ܥܲܡܹܗ<EOS>ܘܐܲܬܼܡܲܗ ܐܸܢܘܿܢ ܒܲܙܢܲܝ̈ ܢܸܓܼ̈ܕܹܿܐ ܕܡܸܠܲܝ̈ ܦܘܼܡܹܗ<EOS>ܫܡܲܥܘ ܩܲܫܝܼܫܹ̈ܐ ܘܙܘܼܥܘ ܥܵܡܘܿܪܹ̈ܝܗ̇ ܕܟܼܠܵܐ ܐܲܪܥܵܐ<EOS>ܕܗܵܐ ܩܪܸܒܼ ܙܲܒܼܢܵܐ ܕܡܸܬܼܚܲܒܿܠܝܼܢ ܐ̄ܢܬܿܘܿܢ ܩܕܼܵܡ ܥܵܩܵܬܼ̈ܐ<EOS>ܩܲܡܨܵܐ ܘܙܵܚܠܵܐ ܐܵܦ ܨܲܪܨܘܼܪܵܐ ܩܪ̣ܵܐ ܠܫܲܒܵܝܹ̈ܐ<EOS>ܘܲܣܕ݂ܲܪ ܐܸܢܘܿܢ ܠܢܸ̈ܓܼܕܹܿܐ ܕܡܸܢܗܘܿܢ ܚܲܕܼ ܒܵܬܲܪ ܚܲܕܼ<EOS>ܠܵܐ ܗ̄ܘ̣ܵܐ ܩܲܡܨܵܐ ܚܙ̣ܵܐ ܚܲܙܵܝܵܐ ܕܲܣܬܼܝܼܪ̈ܵܬܼܵܐ<EOS>ܐܸܠܵܐ ܚܘܼܪܒܵܐ ܕܐܵܬܼܘܿܪ̈ܝܹܐ ܘܲܕܼܒܼܵܒܼܠܵܝܹ̈ܐ<EOS>ܠܐܵܬܼܘܿܪ̈ܵܝܹܐ ܟܲܢܝܼ ܩܲܡܨܵܐ ܘܙܵܚܠܵܐ ܕܪܵܫܹ̇ܦ<EOS>ܘܲܠܒܼܵܒܼܠܵܝܹ̈ܐ ܩܪ̣ܵܐ ܨܲܪܨܘܼܪܵܐ ܕܡ̇ܚܹ̇ܐ ܘܡ̇ܘܒܸܿܫ<EOS>ܗܵܢܵܘ̇ ܚܲܝܠܵܐ ܕܡܸܠܬܹܗ ܕܡܸܠܬܹܗ ܕܝܘܼܐܹܝܠ ܟܵܪܘܿܙ ܪܘܼܚܵܐ<EOS>ܘܥܲܡ ܠܘܼܚܵܡܵܘ̈ܗܝ ܚܠܝܼܛ ܒܲܟܼܝܵܢܵܐ ܕܝܘܿܡ ܦܘܼܢܵܝܵܐ<EOS>ܠܢܝܼܫܵܐ ܕܝܼܠܹܗ ܚ̣ܢܵܐ ܐܵܦ ܥܵܡܘܿܣ ܪܵܥܝܵܐ ܕܥܵܢ̈ܵܐ<EOS>ܘܐܲܪܝܼܡ ܩܵܠܹܗ ܘܢܲܓܸܕܼ ܐܲܟܼܚ̄ܕܼ ܥܲܡܵܐ ܘܥܲܡܡܹ̈ܐ<EOS>ܒܚܲܕܼ ܠܘܼܚܵܡܵܐ ܚ̣ܒܲܫ ܚܲܙܵܝܵܐ ܥܲܡܵܐ ܘܥܲܡܡܹ̈ܐ<EOS>ܘܐܲܠܸܦ ܐܸܢܘܿܢ ܕܫܵܠ̇ܡܵܐ ܡܸܠܬܹܗ ܒܝܲܕܼ ܣܘܼܥܪ̈ܵܢܹܐ<EOS>ܐܵܦ ܥܘܿܒܲܕܿܝܵܐ ܒܩܵܠ ܠܘܼܚܵܡܵܐ ܫܲܪܲܪ ܡܸܠܵܘ̈ܗܝ<EOS>ܘܡܲܟܿܟܹܗ ܠܚܘܼܬܼܪܵܐ ܕܐܲܕܼܘܿܡܝܹ̈ܐ ܒܲܓܼܙܪ ܕܝܼܢܹܗ<EOS>ܝܵܘܢܵܢ ܫܲܡܸܫ ܬܲܪܬܹܿܝܢ ܒܲܚܕܼܵܐ ܒܲܢܒܼܝܼܘܼܬܹܗ<EOS>ܗܦܘܼܟܼܝܵܐ ܕܢܝܼܢܘܹܐ ܘܲܬܼܝܵܒܼܘܼܬܼܵܐ ܕܟܼܠܗܘܿܢ ܥܲܡܡܹ̈ܐ<EOS>ܦܘܼܢܵܝ ܥܲܡܡܹ̈ܐ ܚܙ̣ܵܐ ܒܲܪ ܡܲܬܲܝ ܒܢܓܼ̈ܕܹܿܐ ܕܢܝܼܢܘܹܐ<EOS>ܘܙ̣ܵܥ ܘܐܸܬܼܒܲܠܗܝܼ ܕܥܵܐ̇ܠܝܼܢ ܥܲܡܡܹ̈ܐ ܘܢܵܦܹ̇ܩ ܥܲܡܵܐ<EOS>ܥܪܘܼܩܝܵܐ ܪܗܝܼܒܼܵܐ ܐܲܪܡܝܼ ܠܢܲܦܫܹܗ ܒܲܪ ܥܸܒܼܪ̈ܵܝܹܐ<EOS>ܕܠܵܐ ܢܸܬܼܟܲܢܸܐ ܢܒܼܝܼܵܐ ܕܡܲܟܼܪܸܙ ܢܘܼܟܼܪܵܝܘܼܬܼܵܐ<EOS>ܪܘܼܚܵܐ ܕܐܵܐܲܪ ܫܲܕܲܪ ܪܘܼܚܵܐ ܥܲܠ ܥܵܪܘܿܩܵܐ<EOS>ܘܨܵܕܹܗ ܒܚܲܡܪܵܐ ܘܐܲܥܸܠ ܚܲܒܫܹܗ ܒܟܲܪܣܵܐ ܕܢܘܼܢܵܐ<EOS>ܒܣܘܼܛܡܹ̈ܐ ܕܒܸܣܪܵܐ ܐܲܣܪܹ̣̰݂ܗ ܡ̇ܪܹܗ ܠܥܲܒܼܕܵܐ ܪܗܝܼܒܼܵܐ<EOS>ܕܠܵܐ ܢܸܬܼܝܲܠܲܦ ܠܡܸܣܢܵܐ ܫܲܝܢܵܐ ܕܲܒܼܢܲܝ̈ܢܵܫܵܐ<EOS>ܠܫܲܝܢܵܐ ܕܐ̄ܢܵܫܵܐ ܩܪ̣ܵܝܗܝ ܓܸܠܝܵܢܵܐ ܐܲܠܵܗܵܝܵܐ<EOS>ܘܲܕܼܠܵܐ ܐܸܙܲܠ ܩܲܒܼ݂ܪܹܗ ܒܢܘܼܢܵܐ ܘܢܲܚܡܹܗ ܒܐ̄ܪܵܙܵܐ<EOS>ܐ̄ܪܵܙܵܐ ܗ̄ܘ̣ܵܬ ܓܹܝܪ ܗܵܝ̇ ܡܲܚܲܬܿܬܵܐ ܕܲܠܓܼܵܘ ܝܲܡܵܐ<EOS>ܕܗܵܘ̇ ܦܘܼܪܩܵܢܵܐ ܕܗܵܘܹ̇ܐ ܒܚܲܪܬܼܵܐ ܠܟܼܠܗܘܿܢ ܥܲܡܡܹ̈ܐ<EOS>ܒܐ̄ܪܵܙ ܦܘܼܪܩܵܢܵܐ ܕܡ̇ܘܬܹܿܗ ܕܡ̇ܪܲܢ ܡ̣ܝܼܬܼ ܒܲܪ ܡܲܬܿܝ<EOS>ܘܲܒܼܦܘܼܢܵܝܵܐ ܕܐܵܬܼܘܿܪ̈ܵܝܹܐ ܚܲܝܹ̈ܐ ܕܟܼܠ ܐ̄ܢܵܫ<EOS>ܠܟܼܠܹܗ ܟܝܵܢܵܐ ܐܲܦܢܝܼ ܝܵܘܢܵܢ ܒܝܲܕܼ ܢܝܼܢܘܸܝܹ̈ܐ<EOS>ܘܲܕܼܪܲܫ̣ ܐܘܼܪܚܵܐ ܠܟܼܵܪܘܿܙܘܬܼܵܐ ܕܲܠܒܹܝܬܼ ܥܲܡܡܹ̈ܐ<EOS>ܡܫܲܓܼܢܲܝ ܗܵܟܹܝܠ ܛܲܟܼܣܵܐ ܕܡܸܠܬܹܗ ܡ̣ܢ ܕܲܢܒܼܝܹ̈ܐ<EOS>ܒܲܕܼܠܵܐ ܫܵܘܬܸܿܦ ܠܲܒܼܢܲܝ̈ ܥܲܡܹܗ ܒܲܢܒܼܝܼܘܼܬܹܗ<EOS>ܡܝܼܟܵܪܐ ܒܐܘܼܪܚܵܐ ܕܲܟܼܢܵܘܵܬܹ̈ܗ ܗܘ̤ܵܬܼ ܡܲܪܕܿܝܼܬܹܗ<EOS>ܘܗܵܘ̇ ܬܘܼܪܓܵܡܵܐ ܕܬܲܪܓܸܿܡ ܥܵܡܘܿܣ ܬܲܪܓܸܿܡ ܐܵܦ ܗܘ̤<EOS>ܩܵܠܹ̈ܐ ܕܚܝܼܠܹ̈ܐ ܐܲܫܡܲܥ ܐܵܦ ܗܘ̤ ܠܲܒܼܢܲܝ̈ ܥܲܡܹܗ<EOS>ܘܕܲܪܸܫ ܐܸܢܘܿܢ ܒܫܸܡܥܵܐ ܕܫܸܒܼܝܵܐ ܘܲܕܼܦܘܼܢܵܝܵܐ<EOS>ܪܘܼܚܵܢܵܝܐ ܗ̄ܘ̣ܵܐ ܙܢܵܐ ܕܓܸܠܝܵܢܹܗ ܕܢܵܘܣܵܐ ܕܪܘܼܚܵܐ<EOS>ܘܲܒܼܪܘܼܚ ܒܲܕܹܿܩ ܕܐܵܬܹ̇ܐ ܡܫܝܼܚܵܐ ܘܦܵܪܹܩ ܥܲܡܡܹ̈ܐ<EOS>ܢܵܚܘܿܡ ܒܲܕܹܿܩ ܥܲܠ ܡܲܦܘܼܠܬܵܐ ܕܐܵܬܼܘܿܪ̈ܵܝܹܐ<EOS>ܘܡ̇ܐ ܕܡܸܬܼܡܲܟܿܟܼܝܼܢ ܢܵܐ̇ܲܚ ܥܲܡܵܐ ܡ̣ܢ ܫܘܼܥܒܵܕܼܵܐ<EOS>ܠܚܲܒܼܩܘܿܩ ܫܲܓܼܪܹܗ ܛܢܵܢܵܐ ܟܹܐܢܵܐ ܥܲܠ ܥܵܘܵܠܹ̈ܐ<EOS>ܘܗܲܝܡܸܢ ܘܐܲܫܲܪ ܕܗܵܘܝܵܐ ܬܒܲܥܬܼܵܐ ܠܛܲܢܵܘܼܬܹܗ<EOS>ܨܦܲܢܝܵܐ ܚܲܬܸ ܢܸܓܼ̈ܕܹܿܐ ܕܚܲܒܼܪ̈ܵܘܗܝ ܒܫܸܒܼܝܵܐ ܕܥܲܡܹܗ<EOS>ܘܲܦܢ̣ܵܐ ܘܒܲܕܹܿܩ ܕܒܼܵܛܹܠ̇ ܢܝܼܪܵܐ ܕܡܲܠܟܿܘܼܬܼ ܒܵܒܹܠ<EOS>ܚܲܓܿܝܼ ܚܲܦܸܛ ܥܲܠ ܒܸܢܝܵܢܵܐ ܕܗܲܝܟܲܠ ܩܘܼܕܫܵܐ<EOS>ܘܚܵܘܝܼ ܠܥܲܡܵܐ ܥܲܠ̣ ܡܹܐܬܼܝܼܬܼܵܐ ܕܐܸܣܩܘܿܬܼܵܝܹ̈ܐ<EOS>ܙܟܲܪܝܵܐ ܪܵܡܝܼܢ ܙܢܲܝ̈ ܓܸܠܝܵܢܹ̈ܐ ܕܲܢܒܼܝܼܘܼܬܹܗ<EOS>ܘܲܫܒܼܝܼܚ ܝܘܼܩܢܵܐ ܕܚܸܙܘܹ̈ܐ ܕܚܝܼܠܹ̈ܐ ܕܲܚ̣ܙܵܐ ܒܗܵܘܢܹܗ<EOS>ܒܗܵܘܢܹܗ ܚܵܘܝܹܗ ܪ̈ܘܼܚܵܢܝܵܬܼܵܐ ܪܘܼܚܵܐ ܕܲܓܼܒܼܵܝܗܝ<EOS>ܘܒܼܪܸܥܝܵܢܹܗ ܨܵܪ ܕܸܡ̈ܘܵܬܼܵܐ ܕܠܵܐ ܪܘܼܟܵܒܼܵܐ<EOS>ܪܘܼܚܵܢܵܐܝܼܬܼ ܚ̣ܙܵܐ ܡܲܪ̈ܟܿܒܼܵܬܼܵܐ ܘܪ̈ܲܟܵܒܲܝܗܹܝܢ<EOS>ܕܡܸܫܬܲܕܿܪ̈ܲܢ ܗ̣̄ܘܲܝ̈ ܠܐܲܒܼܕܵܢ ܥܲܡܡܹ̈ܐ ܕܡܲܟܸܿܟܼܘ ܥܲܡܵܐ<EOS>ܒܪܘܼܚ ܐܸܬܼܒܲܩܝܼ ܐܵܦ ܒܲܡܢܵܪܬܵܐ ܕܪܘܼܚ ܛܲܝܒܿܘܼܬܼܵܐ<EOS>ܘܲܕܼܠܵܐ ܒܪ̈ܓܼܫܹܐ ܚܵܝ̣ܪ ܒܲܫܪ̈ܓܹܐ ܕܲܠܥܸܠ ܡܸܢܵܗ̇<EOS>ܟܲܗܝܼܢܘܼܬܹܗ ܕܥܲܡܵܐ ܒܲܕܲܩ ܒܲܙ̈ܢܲܝ ܚܸܙܘܵܘ̈ܗܝ<EOS>ܕܡܸܬܼܦܲܢܝܵܐ ܠܗܘܿܢ ܪܹܫܵܢܘܼܬܼܵܐ ܕܡܵܠ̈ܟܹܿܐ ܘܟܼܵܗܢܹ̈ܐ<EOS>ܒܲܬܼܪܹܝܢ ܙܝ̈ܬܿܝܼܢ ܡ̣ܬܲܠ ܟܵܗܢܘܼܬܼܵܐ ܐܵܦ ܡܲܠܟܿܘܼܬܼܵܐ<EOS>ܘܲܚ̣ܙܲܐ ܕܩܵܝ̇ܡܝܼܢ ܡ̣ܢ ܝܲܡܝܼܢܵܐ ܘܡ̣ܢ ܣܸܡܵܠܵܐ<EOS>ܒܫܸܡ ܣܘܼܥܪ̈ܵܢܹܐ ܟܲܢܝܼ ܐܸܢܘܿܢ ܠܲܫܡܵܗܲܝ̈ܗܘܿܢ<EOS>ܠܚܲܕܼ ܒܲܣܝ̣ܡܵܐ ܘܲܐ̄ܝܪܹܝܢ ܚܲܒܼܠܵܐ ܕܡܲܚܵܪܘܼܬܼܵܐ<EOS>ܒܡܲܓܼܠܵܐ ܨܵܪܹܗ ܠܲܓܼܙܵܪ ܕܝܼܢܵܐ ܕܥܲܠ ܟܠ ܥܲܡܡܹ̈ܐ<EOS>ܘܲܒܼܩܲܪ̈ܢܵܬܼܵܐ ܙܢܲܝ̈ ܒܘܼܛܵܠܵܐ ܕܪܹܫܵܢܘܼܬܼܵܐ<EOS>ܪܘܼܚܵܢܵܐܝܼܬܼ ܨܵܪ ܟܠ ܡܸܕܹܿܡ ܢܒܼܝܼܵܐ ܕܪܘܼܚܵܐ<EOS>ܘܩܲܕܹܿܡ ܒܲܕܹܿܩ ܐܵܦ ܗܘ̤ ܩܹܐܪܣܵܐ ܕܲܒܼܢܲܝ̈ ܝܵܘܵܢ<EOS>ܗܵܢܵܘ̇ ܢܝܼܫܵܐ ܕܪܘܼܚ ܓܸܠܝܵܢܹ̈ܐ ܕܲܢܒܼܝܼܘܼܬܼܵܐ<EOS>ܘܠܹܗ ܠܗܵܢ ܢܝܼܫܵܐ ܚܢ̣ܵܐ ܡܲܠܲܐܟܼܝܼ ܡܚܲܬܸܿܡ ܐ̄ܪ̈ܵܙܹܐ<EOS>ܒܲܕܼܡܘܼܬܼ ܛܲܒܼܥܵܐ ܗܘ̤ܵܘ ܦܸܬܼܓܼܵܡܵܘܗܝ ܕܡܲܠܐܟ ܪܘܼܚܵܐ<EOS>ܘܚܲܬܲܡ ܡܸܠܹ̈ܐ ܕܲܢܒܼܝܼܘܼܬܼܵܐ ܘܕܲܫܠܝܼܚܘܼܬܼܵܐ<EOS>ܪܘܼܚܵܐ ܚܵܘܝܹܗ ܥܲܠ ܡܹܐܬܼܚ̣ܬܹܗ ܕܐܲܢܛܝܼܟܼܪܝܼܣܛܘܿܣ<EOS>ܕܐܲܝܟܲܢ ܐܵܬܹ̇ܐ ܒܲܪ ܬܵܘܬܵܒܹ̈ܐ ܘܲܡܫܲܠܹܐ ܠܹܗ<EOS>ܩܹܐܪ̈ܣܹܐ ܩ̈ܫܲܝܵܐ ܕܕܲܝܘܹ̈ܐ ܟܬܝܼܫܹ̈ܐ ܡܫܲܠܹܐ ܢܒܼܝܼܵܐ<EOS>ܘܲܡܦܲܪܣܸܐ ܠܵܗ̇ ܠܗܵܝ̇ ܛܵܥܝܘܼܬܼܵܐ ܠܥܹܝܢ ܚܲܙܵܝܹ̈ܐ<EOS>ܒܗܵܕܹܐ ܬܸܢܘܲܝ ܢܲܛܪܹܗ ܡ̇ܟܹ̇ܐ ܒܪܝܼܬܼܵܐ<EOS>ܕܲܢܚܵܘܹܐ ܒܹܗ ܚܹܝܠ ܪܲܒܿܘܼܬܹܗ ܠܥܵܠܡܹ̈ܐ ܕܬܵܬܹ̇ܝܢ<EOS>ܚܹܝܠ ܪܲܒܿܘܼܬܹܗ ܓܠ̣ܵܐ ܠܲܢܒܼܝܼܵܘ̈ܗܝ ܡ̇ܪܹܐ ܢܒܼܝܼ̈ܐ<EOS>ܘܐܲܠܸܦ ܐܸܢܘܿܢ ܕܲܒܼܝܲܕܼ ܐ̄ܢܵܫܵܐ ܢܚܲܟܹܿܡ ܐܸܢܘܿܢ<EOS>ܒܝܲܕܼ ܐܹܪܲܡܝܵܐ ܚܲܟܿܡܹܗ ܠܥܵܠܡܵܐ ܒܲܥܪܝܼܪܵܐ<EOS>ܘܐܲܝܟ ܕܲܠܢܝܼܪܵܐ ܟܲܕܼܢܹܗ ܒܢܝܼܪܵܐ ܕܡܸܠܲܝ̈ ܦܘܼܡܹܗ<EOS>ܢܝܼܪܵܐ ܕܩܲܝܣܵܐ ܐܲܪܡܝܼ ܒܨܵܘܪܹܗ ܒܲܪ ܚܹܝܠܲܩܝܵܐ<EOS>ܘܫܲܪܝܼ ܦܵܠܲܚ ܪܸܥܝܵܢ ܐ̄ܢܵܫܵܐ ܒܩܵܠ ܦܸܬܼܓܼܵܡܵܘ̈ܗܝ<EOS>ܗܵܢܵ̇ܘ ܢܝܼܫܵܐ ܕܦܲܠܵܚܘܼܬܹܗ ܕܦܵ݁ܠܚܵܐ ܚܝܼܨܵܐ<EOS>ܡܸܠܹ̈ܐ ܕܪܘܼܚܵܐ ܕܲܡܬܲܪܓܸܿܡ ܗ̄ܘ̣ܵܐ ܒܐܸܕܲܢܝ̈ ܥܲܡܵܐ<EOS>ܐܵܦ ܒܲܪ ܒܿܘܿܙܝܼ ܗܵܕܹܐ ܓ̣ܒܼܵܐ ܠܹܗ ܒܹܝܬܼ ܒܵܒܼܵܠܵܝܹ̈ܐ<EOS>ܕܢܸܦܠܘܿܚ ܐ̄ܢܵܫܵܐ ܒܩܵܠ ܓܸܠܝܵܢܹ̈ܐ ܐܲܠܵܗܵܝܹ̈ܐ<EOS>ܒܒܼܵܒܹܠ ܩܲܒܸܿܠ ܪܘܼܚ ܓܸܠܝܵܢܵܐ ܒܲܪ ܓܵܠܘܼܬܵܐ<EOS>ܐܲܝܟܵܐ ܕܲܣܒ݂ܲܪܘ ܥܲܡܵܐ ܘܥܲܡܡܹ̈ܐ ܕܠܲܝܬܿ ܐܲܠܵܗܵܐ<EOS>ܙܲܢܝ̈ ܡܲܪܟܲܒܼܬܼܵܐ ܚܵܘܝܹܗ ܪܸܡܙܵܐ ܐܲܠܵܗܵܐ<EOS>ܕܲܟܼܕܼܝܼܢ ܗ̄ܘ̣ܵܐ ܒܵܗ̇ ܥܵܠܵܡܵܐ ܟܠܹܗ ܡܠܝܼ̈ܠܹܐ ܘܚܲܪ̈ܫܹܐ<EOS>ܟܠܝܼ̈ܠܹܐ ܘܚܲܪ̈ܫܹܐ ܚܙ̣ܵܐ ܕܲܟܼܕܝܼܢܝܼܢ ܬܚܹܝܬܼ ܒܵܪܘܿܝܵܐ<EOS>ܘܗܘ̤ ܒܵܪܘܿܝܵܐ ܟܲܕܼ ܡܸܙܕܲܝܲܚ ܠܥܸܠ ܡ̣ܢ ܟܠܵܐ<EOS>ܠܵܘ ܡܲܪܟܲܒܼܬܼܵܐ ܗ̄ܝܼ ܗܵܝ̇ ܡܲܪܟܲܒܼܬܼܵܐ ܕܲܚܙ̣ܵܐ ܢܒܝܼܵܐ<EOS>ܘܠܵܘ ܓܘܼܫܡܵܢܵܐ ܗ̄ܘ̣ ܪܲܗܛܵܐ ܕܓܼܝܼܓܼܠܹ̈ܐ ܕܲܠܬܿܚܬܿ ܡܸܢܵܗ̇<EOS>ܠܵܐ ܗ̤ܘܲܝ̈ ܓܝܼܓܼܠܹ̈ܐ ܕܲܗ̤ܘܲܝ ܪ̈ܗܛܵܢ ܒܲܪ ܒܸܣܬܿܪܵܐܝܼܬܼ<EOS>ܘܠܵܘ ܚܲܝ̈ܘܵܬܼܵܐ ܕܩܲܢ̈ܝܵܢ ܝܘܼܩܢܵܐ ܕܐܲܪܒܲܥ ܐܲܦܝܼ̈ܢ<EOS>ܪܘܼܚܵܐ ܪܲܟܼܒܼܵܗ̇ ܗܵܝ̇ ܡܲܪܟܲܒܼܬܼܵܐ ܠܵܐ ܡܪܲܟܲܒܼܬܵܐ<EOS>ܘܪܘܼܚܵܢܵܐܝܼܬܼ ܚܙ̣ܵܗ̇ ܚܲܙܩܝܼܐܹܝܠ ܡܗܝܼܪ ܚܲܙܵܝܹ̈ܐ<EOS>ܠܝܼܣܲܪ̈ܠܵܝܹܐ ܘܲܠܒܵܒܼܠܵܝܹ̈ܐ ܪܫ̣ܵܐ ܒܲܚܙܵܬܹܗ<EOS>ܕܲܪܢܵܘ̣ ܕܠܲܝܬܵܘܗܝ ܐܲܠܵܗ ܟܠܵܐ ܒܟܼܠ ܐܲܬܼܪ̈ܵܘܵܢ<EOS>ܠܗܵܝ̇ ܡܲܪܢܝܼܬܼܵܐ ܘܡܸܠܬܼܵܐ ܩܲܦܲܚ ܒܗܵܢܵܐ ܚܸܙܘܵܐ<EOS>ܕܢܵܘܕܲܥ ܕܐܝܼܬܼܵܘܗܝ ܥܲܠ ܟܠ ܘܲܒܼܟܼܠ ܘܲܠܒܲܪ ܡ̣ܢ ܟܠ<EOS>ܒܗܵܕܹܐ ܬܸܢܘܲܝ ܨܵܪ̣ ܕܸܡ̈ܘܵܬܼܵܐ ܕܠܵܐ ܕܸܡ̈ܘܵܬܼܵܐ<EOS>ܘܐܲܠܦܹܐ ܠܥܲܒܼܕܹܿܗ ܕܲܢܨܘܼܪ ܐܸܢܹܝܢ ܒܬܸܢܝܵܐ ܕܡܸܠܵܘ̈ܗܝ<EOS>ܐܘܼ ܡ̇ܢܘܼܬܼܵܐ ܐܲܠܵܗܵܝܵܬܵܐ ܚ̣̄ܠܸܦ ܒܲܪ ܒܘܿܙܝܼ<EOS>ܘܫܲܪܝܼ ܕܲܢܨܘܼܪ ܫܪܵܪ ܓܸܠܝܵܢܵܘ̈ܗܝ ܩܕܼܵܡ ܚܲܙܝܹ̈ܐ<EOS>ܠܟܼܠܹܗ ܥܲܡܵܐ ܚܵܟܝܹܗ ܠܚܸܙܘܵܐ ܕܐܸܬܼܚܵܘܝܼ ܠܹܗ<EOS>ܘܣܲܗܸܕܼ ܐܸܢܘܿܢ ܕܠܵܐ ܢܸܬܼܦܲܠܓܼܘܼܢ ܥܲܠ ܡ̇ܐ ܕܲܫܡ݂ܲܥܘ<EOS>ܫܸܡܥܵܐ ܕܗܵܠܹܝܢ ܐܲܫܡܲܥ ܐܸܢܘܿܢ ܐܵܦ ܕܵܢܝܼܐܹܝܠ<EOS>ܘܦܲܫܸܩ ܠܚܸܠܡܹ̈ܐ ܘܐܲܟܸܿܣ ܠܡܲܠ̈ܟܹܿܐ ܥܲܠ ܐܲܦܲܝ̈ܗܘܿܢ<EOS>ܒܚܸܠܡܹ̈ܐ ܐܲܠܦܹܗ ܪܘܼܚܵܢܵܝܵܐ ܙܢܲܝ̈ ܟܲܣ̈ܝܵܬܼܵܐ<EOS>ܘܟܲܕܼ ܚܸܠܡܹ̈ܐ ܗ̄ܘ̣ܵܘ ܫܲܡܸܫܘ ܛܲܟܼܣܵܐ ܕܲܢܒܼܝܼܘܼܬܼܵܐ<EOS>ܒܥܲܝܢܵܐ ܕܪܘܼܚܵܐ ܕܲܢܒܼܝܼܘܼܬܼܵܐ ܚܙ̣ܵܐ ܟܠ ܡܸܕܹܿܡ<EOS>ܘܠܲܝܬܿ ܠܹܗ ܡܸܕܹܿܡ ܕܠܵܘ ܡ̇ܢ ܪܘܼܚܵܐ ܗܘ̤ܵܐ ܒܘܼܕܵܩܹܗ<EOS>ܪܘܼܚܵܐ ܚܵܘܝܹܗ ܠܡܸܦܪܲܫ ܚܸܠܡܹ̈ܐ ܕܨܲܠܡܵܐ ܪܲܒܵܐ<EOS>ܘܲܒܼܒܼܘܼܕܵܩܹܗ ܒܵܒܼܠܵܝܹ̈ܐ ܘܲܣܓܸܕܼܘ ܩܘܕܼܡ̇ܘܗܝ<EOS>ܒܪܘܼܚܵܐ ܓܠ̣ܵܐ ܠܹܗ ܠܡܲܠܟܵܐ ܛܪܘܼܢܵܐ ܥܲܠ ܡܘܼܟܵܟܹܗ<EOS>ܘܲܦܢ̣ܵܐ ܘܚܲܟܼܡܹܗ ܕܡ̇ܐ ܕܡܸܬܼܡܲܟܲܟ ܬܘܼܒܼ ܡܸܬܼܪܲܡܪܲܡ<EOS>ܒܹܗܘ̤ ܒܪܘܼܚܵܐ ܚ̣ܙܵܐ ܠܲܫܪܵܝܵܐ ܕܡܲܠܟܿܘܼܬܼ ܒܵܒܹܠ<EOS>ܟܵܬܼ̇̄ܒܵܐ ܠܹܗ ܐܝܼܕܵܪܐ ܕܪܘܼܚܵܐ ܠܵܐ ܡܓܲܫܲܡܬܵܐ<EOS>ܗܘ̤ܝܘܼ ܪܘܼܚܵܐ ܕܚܵܘܝܹܗ ܚܸܙܘܵܐ ܕܪܲܒܼ ܡ̣ܢ ܚܸܙܘܹ̈ܐ<EOS>ܕܲܡܣܲܝܸܟ ܗ̄ܘ̣ܵܐ ܥܵܠܡܵܐ ܟܠܹܗ ܠܓܼܵܘ ܡ̣ܢ ܣܵܟܹܘ<EOS>ܒܝܲܡܵܐ ܪܲܒܵܐ ܡܵܬ̣ܠܹܗ ܠܚܸܙܘܵܐ ܕܐܸܬܼܚܵܘܝܼ ܠܹܗ<EOS>ܘܐܲܪܒܲܥ ܪ̈ܘܼܚܹܐ ܫܡܲܝܵܢ̈ܝܵܬܼܵܐ ܠܥܸܠ ܡ̣ܢ ܚܲܨܲܚ<EOS>ܐܲܪܒܲܥ ܚܲܝ̈ܘܵܢ ܚܙ̣ܵܐ ܟܲܕܼ ܣܵܠ̈ܩܵܢ ܡܸܢܹܗ ܕܚܲܡܵܐ<EOS>ܘܲܡܫܲܓܼܢܲܝ ܗ̄ܘ̣ܵܐ ܚܸܙܘܵܐ ܕܟܼܠܗܹܝܢ ܚܕܼܵܐ ܡ̣ܢ ܕܲܚܕܼܵܐ<EOS>ܐܲܪܝܵܐ ܘܢܸܡܪܵܐ ܘܕܸܒܵܐ ܫܟܼܝܼܪܬܵܐ ܟܲܢܝܼ ܠܲܬܼܠܵܬܼ<EOS>ܘܲܠܗܵܝ̇ ܕܐܲܪܒܲܥ ܠܵܐ ܨܒ݂ܼܵܐ ܟܲܢܝܼ ܒܫܸܡ ܚܲܝ̈ܘܵܬܼܵܐ<EOS>ܚܲܝ̄ܘܬܼܵܐ ܗ̄ܝܼ ܐܵܦ ܗܝ̤ ܟܡܵܐ ܐܸܢ ܢܹܐܡܵܪ ܕܲܕܼܚܝܼܠ ܚܸܙܘܵܗ̇<EOS>ܕܗܵܐ ܒܫܘܼܪܵܝܵܐ ܐܲܪܒܲܥ ܚܲܝ̈ܘܵܢ ܐܸܡ݂ܲܪ ܕܲܚܙܹ̇ܝܬܼ<EOS>ܠܵܘ ܚܲܝ̈ܘܵܬܼܵܐ ܓܘܼܫܡܵܢ̈ܝܵܬܼܵܐ ܚܙ̣ܵܐ ܒܲܪ ܫ̣ܒܼܝܵܐ<EOS>ܐܸܠܵܐ ܛܘܼܦܣܵܐ ܕܪܹܫܵܢܘܼܬܼܵܐ ܕܥܲܡܡܹ̈ܐ ܕܐܲܪܥܵܐ<EOS>ܒܐܲܪܝܵܐ ܕܚܝܼܠܵܐ ܟܲܢܝܼ ܠܒܼܵܒܹܠ ܪܹܫ ܒܘܼܠܒܵܠܵܐ<EOS>ܘܲܒܼܫܸܡ ܢܸܡܪܵܐ ܟܲܢܝܼ ܠܟܼܘܼܪܹܫ ܪܹܫܵܐ ܕܦܵܪܹܣ<EOS>ܒܕܸܒܵܐ ܐܲܡܬܸܿܠ ܠܡܲܠܟܿܘܼܬܼ ܡ̇ܕܲܝ ܡܚܝܼܠܲܬܼ ܚܲܝܠܵܐ<EOS>ܘܒܲܪܒܼܝܼܥܵܝܬܵܐ ܠܲܒܼܢܲܝ̈ ܝܵܘܵܢ ܡܗܝܼܪܲܝ ܗܵܘܢܵܐ<EOS>ܒܝܲܡܵܐ ܪܲܒܵܐ ܡ̣ܬܲܠ ܥܵܡܪܬܵܐ ܕܟܼܠܵܗ̇ ܐܲܪܥܵܐ<EOS>ܘܒܲܐܪܒܲܥ ܪ̈ܘܼܚܝܼܢ ܚܲܝ̈ܠܵܘܵܬܼܵܐ ܕܲܫܡܲܝܵܢܹ̈ܐ<EOS>ܠܗܘܿܢ ܠܪ̈ܘܼܚܵܢܹܐ ܦܲܠܸܓܼ ܥܵܠܡܵܐ ܟܠܹܗ ܒܟܼܠܹܗ<EOS>ܘܗܸܢܘܿܢ ܣܵܥ̇ܪܝܼܢ ܣܵܥܘܿܪܘܼܬܼܵܐ ܕܐܲܪܒܲܥ ܦܸܢ̈ܝܵܢ<EOS>ܠܹܗ ܠܲܢܒܼܝ̣ܵܐ ܚܲܟܸܿܡ ܪܘܼܚܐ ܒܗܵܢܵܐ ܚܸܙܘܐ<EOS>ܘܐܲܠܦܹܗ ܕܒܼܵܛ̈ܠܵܢ ܘܦܵܢܹ̇ܐ ܥܲܡܵܐ ܘܝܵ̇ܬܹܒܼ ܒܐܲܪܥܵܐ<EOS>ܒܚܸܠܡܹ̈ܐ ܕܠܸܠܝܵܐ ܚܙ̣ܵܐ ܠܲܚܙܵܬܼܵܐ ܕܡܲܠܝܵܐ ܬܲܗܪܵܐ<EOS>ܘܟܲܕܼ ܛܵܒ̣ ܚܸܠܡܵܐ ܗ̄ܝܼ ܛܲܟܼܣܵܐ ܡܡܲܠܝܵܐ ܕܲܢܒܼܝܼܘܼܬܵܐ<EOS>ܢܒܼܝܼܵܐ ܗ̄ܘ̣ ܟܹܐܢܵܐ ܒܲܪܓܵܠܘܼܬܼܵܐ ܡܡܲܟܸܿܟ ܡܲܠ̈ܟܹܿܐ<EOS>ܘܲܢܒܼܝܼܵܐܝܼܬܼ ܒܲܕܿܩܹܗ ܠܚܸܙܘܵܐ ܕܐܲܪܒܲܥ ܚܲܝ̈ܘܵܢ<EOS>ܚܸܙܘܹ̈ܐ ܣܒܼܝܼܣܹ̈ܐ ܚܵܘܝܹܗ ܪܘܼܚܵܐ ܒܟܼܠܗܘܿܢ ܚܸܙܘܵܘ̈ܗܝ<EOS>ܘܲܒܼܫܘܼܠܵܡܵܐ ܨܵܪ̣ ܠܹܗ ܕܡܘܼܬܼܵܐ ܕܡ̇ܘܬܹܿܗ ܕܡ̇ܪܵܢ<EOS>ܕܡܘܼܬܼܵܐ ܕܡ̇ܘܬܹܿܗ ܨܵܪ̣ ܠܹܗ ܠܟܹܐܢܵܐ ܒܲܪ ܥܸܒܼܿܪ̈ܵܝܹܐ<EOS>ܘܲܩܪ̣ܵܝܗܝ ܒܲܫܡܹܗ ܡܫܝܼܚܵܐ ܕܐܵܬܹ̇ܐ ܠܚܘܼܬܵܡ ܐ̄ܪ̈ܵܙܹܐ<EOS>ܒܡܵܘܬܹܿܗ ܒܲܕܲܩ ܕܠܲܝܬܿ ܬܘܼܒܼ ܡܸܕܹܿܡ ܒܵܬܲܪ ܡ̇ܘܬܹܿܗ<EOS>ܕܲܡܫܲܡܠܹܐ ܠܹܗ ܠܪܲܗܛܵܐ ܫܚܝܼܩܵܐ ܕܲܢܒܲܝܼܘܼܬܼܵܐ<EOS>ܛܲܒܼܥܵܐ ܐܲܪܡܝܼ ܢܒܼܝܼܵܐ ܕܪܘܼܚܵܐ ܥܲܠ ܓܸܠܝܵܢܹ̈ܐ<EOS>ܘܚܲܬܸܿܡ ܐܸܢܘܿܢ ܕܢܸܗܘܘܿܢ ܒܲܙܗܝܼܪ ܥܕܲܡ̇ܐ ܠܕܹܢܚܹܗ<EOS>ܡܸܛܠ ܕܸܢܚܹܗ ܗ̤ܘܲܝ̈ ܟܠ ܕܲܗ̤ܘܲܝ̈ ܒܹܝܬܼ ܥܸܒܼܪ̈ܵܝܹܐ<EOS>ܘܩܲܕܹܿܡܘ ܒܲܕܲܩܘ ܢܒܼܝܹ̈ܐ ܘܡܲܠ̈ܟܹܿܐ ܥܲܕܼܠܵܐ ܢܸܗܘܹܐ<EOS>ܠܕܼܢܚܹܗ ܐܲܟܼܪܸܙ ܐܵܦ ܓܲܒܼܪܝܼܠ ܓܲܒܼܪܵܐ ܕܪܘܼܚܵܐ<EOS>ܘܗܵܕܲܐ ܗ̄ܝܼ ܥܸܠܬܵܐ ܕܒܼܵܗ̇ ܐܸܫܬܲܕܲܪ ܨܹܝܕܼ ܕܵܢܝܼܐܹܝܠ<EOS>ܫܸܡ ܓܲܒܼܪܝܼܠ ܫ̣ܡܲܥ ܕܵܢܝܹܐܝܠ ܓܲܒܼܪܵܐ ܕܪܸܓܿܬܵܪܐ<EOS>ܘܲܬܼܡ݂ܲܗ ܣܲܓܿܝܼ ܒܛܸܒܵܐ ܕܲܫܡ݂ܲܥ ܕܠܵܐ ܡܥܲܝܲܕܼ ܒܹܗ<EOS>ܠܵܐ ܫܡ݂ܥ ܗ̄ܘ̣ܵܐ ܠܹܗ ܫܸܡ ܓܲܒܼܪܝܹܠ ܘܠܵܐ ܟܠܹܗ<EOS>ܥܕܲܡ̇ܐ ܕܫܲܡ̣ܥܹܗ ܡ̣ܢ ܪܘܼܚܵܢܵܐ ܕܲܩܪ̣ܵܝܗܝ ܒܲܫܡܗ<EOS>ܫܡܵܐ ܗ̄ܘ̣ ܓܹܝܪ ܚܲܕܼܬܼܵܐ ܗܵܢ ܫܘܼܡ̇ܗܵܐ ܕܲܫܡ݂ܲܥ ܟܹܐܢܵܐ<EOS>ܘܕܼܵܡܹ̇ܐ ܕܪܲܗܛܵܐ ܢܵܡܘܿܣܵܝܵܐ ܡܫܲܠܸܐ ܒܲܫܡܹܗ<EOS>ܫܸܡ ܡܝܼܟܼܵܐܹܝܠ ܐܝܼܬܼ ܗ̄ܘ̣ܵܐ ܒܪܲܗܛܵܐ ܢܵܡܘܿܣܵܝܵܐ<EOS>ܗܵܘ̇ ܕܐܵܦ ܗܵܫܵܐ ܩܪ̣ܵܝܗܝ ܫܲܠܝ̣ܛܵܐ ܕܚܹܝܠܹܗ ܕܥܲܡܵܐ<EOS>ܗܘ̤ܝܘܼ ܕܡ̣ܿܠܝܼ ܡܕܲܒܼܪܵܢܘܼܬܼܵܐ ܢܵܡܘܿܣܵܝܬܵܐ<EOS>ܡ̣ܢ ܫܘܼܪܵܝܵܐ ܕܓܲܒܼܝܘܼܬܼ ܥܲܡܵܐ ܥܕܲܡ̇ܐ ܠܚܲܪܬܼܵܐ<EOS>ܡ̣ܢ ܨܸܝܕܼ ܗܵܓܼܵܪ ܗܘ̤ܵܐ ܫܘܼܪܵܝܵܐ ܕܣܵܥܘܿܪܘܼܬܹܗ<EOS>ܥܕܲܡ̇ܐ ܕܲܫܡ݂ܲܥ ܗܵܝ̇ ܒܲܪ̄ܬܼ ܩܵܠܵܐ ܕܲܠܘܵܬܼ ܡܲܪܝܲܡ<EOS>ܦܪܵܬܼܘܿܙܡܝܼܵܐ ܣܝܼܡܵܐ ܗ̄ܘ̣ܵܬ ܠܹܗ ܡܼܢ ܒܵܪܘܿܝܵܐ<EOS>ܘܕܲܚܙ̣ܵܐ ܕܩܸܪܒܲܬ̤ ܝܲܗ̄ܒܵܗ̇ ܠܚܲܒܼܪܹܗ ܪܹܫܢܘܼܬܹܗ<EOS>ܪܹܫܢܘܼܬܼܵܐ ܕܝܼܣܲܪ̈ܠܵܝܹܐ ܫ̣ܩܲܠ ܓܲܒܼܪܝܼܠ<EOS>ܘܝܲܗ̄ܒܵܗ̇ ܠܥܲܡܡܹ̈ܐ ܐܲܝܟ ܣܘܼܟܵܝܵܐ ܕܲܢܒܼܝܼܘܼܬܼܵܐ<EOS>ܒܲܢܒܼܝܼܘܼܬܼܵܐ ܚܵܘܝܹܗ ܠܲܫܡܹܗ ܓܲܒܼܪܵܐ ܢܒܼܝܼܵܐ<EOS>ܕܠܵܐ ܢܸܬܼܢܲܟܼܪܸܐ ܟܲܕܼ ܡܸܫܬܲܕܲܪ ܒܐܝܼܙܓܲܕܿܘܼܬܼܵܐ<EOS>ܥܬܼܝܼܕܼ ܗ̄ܘ̣ܵܐ ܕܢܹܐܬܸܐ ܘܢܲܬܸܿܐ ܣܒܲܪܬܼܵܐ ܕܕܸܢܚܹܗ ܕܡܵܪܲܢ<EOS>ܘܡܲܬܼܒܲܝܲܐ ܗ̄ܘ̣ܵܬܼ ܕܡ̇ܢܵܐ ܗ̄ܘ̣ ܗܵܢܵܐ ܫܡܵܐ ܢܘܼܟܼܪܵܝܵܐ<EOS>ܐܸܠܘܼ ܠܲܝܬܿ ܗ̄ܘ̣ܵܐ ܫܡܹܗ ܒܹܝܬܼ ܐܪ̈ܟܹܿܐ ܕܲܢܒܼܝܼܘܼܬܼܵܐ<EOS>ܠܵܐ ܡܩܲܒܿܠܝܼܢ ܗ̄ܘ̣ܵܘ ܝܲܣܲܪ̈ܠܵܝܹܐ ܠܟܵܪܘܿܙܘܼܬܹܗ<EOS>ܡܸܬܼܦܲܠܓܼܝܼܢ ܗ̄ܘ̣ܵܘ ܐܵܦ ܟܵܪ̈ܘܿܙܹܐ ܕܟܼܵܪܘܿܙܘܼܬܼܵܐ<EOS>ܕܐܵܪܵܐ ܡܲܢ̣ܘܼ ܗܵܢ ܓܲܒܼܪܝܹܠ ܕܢܘܼܟܼܪܵܝ ܒܲܫܡܹܗ<EOS>ܠܗܵܢ ܦܘܼܠܵܓܼܵܐ ܫ̣ܪܵܐ ܕܵܢܝܼܐܹܝܠ ܒܲܢܒܼܝܼܘܼܬܼܵܐ<EOS>ܘܣ̣ܵܡܹܗ ܠܲܫܡܵܐ ܐܲܝܟ ܗܲܕܿܝܼܐܵܐ ܒܫܘܼܠܵܡ ܣܸܦܪܹܗ<EOS>ܐܘܼܪܚܵܐ ܕܪܲܫ ܒܹܗ ܒܗܵܢ ܫܘܼܡ̇ܗܵܐ ܕܫܸܡ ܓܲܒܼܪܝܼܠ<EOS>ܕܫܵܠܹ̇ܐ ܪܲܗܛܵܐ ܕܫܸܡ ܡܝܼܟܼܵܐܹܝܠ ܘܥܵܐܹ̇ܠ ܕܝܼܠܹܗ<EOS>ܫܸܡ ܡܝܼܟܼܵܐܹ̇ܝܠ ܫܸܡ ܡܲܠܲܐܟܼܵܐ ܗ̄ܘ̣ ܪܘܼܚܵܢܵܝܵܐ<EOS>ܘܫܸܡ ܓܲܒܼܪܝܹܠ ܓܲܒܼܪܵܐ ܗ̄ܘ̣ ܕܲܫܠܝܼܚ ܡ̣ܢ ܐܲܠܵܗܵܐ<EOS>ܫܸܡ ܗܵܢ ܓܲܒܼܪܵܐ ܥܲܠ ܗܵܢ ܓܲܒܼܪܵܐ ܕܡܸܢܲܢ ܩܵܥܹ̇ܐ<EOS>ܗܵܘ̇ ܕܐܵܦ ܟܹܐܢܵܐ ܓܲܒܼܪܵܐ ܟܲܢܝܹܗ ܒܟܼܵܪܘܿܙܘܼܬܹܗ<EOS>ܘܐܸܠܵܐ ܡ̇ܢܿܘ ܗܵܢ ܫܘܼܡ̇ܗܵܐ ܕܲܫܡܵܐ ܘܲܫܡܵܐ<EOS>ܕܗܵܐ ܚܲܕܼ ܐܸܢܘܿܢ ܘܪܘܼܚܵܐ ܐܸܢܘܿܢ ܕܠܵܐ ܪܘܼܟܵܒܼܵܐ<EOS>ܠܲܝܬܿ ܠܲܟܼܝܵܢܵܐ ܕܪ̈ܘܼܚܵܢܵܝܹܐ ܫܡܵܗܹ̈ܐ ܓܫܝܼܡܹ̈ܐ<EOS>ܘܡ̇ܢܲܐ ܗ̄ܝܼ ܗܵܕܹܐ ܕܠܲܬܼܪܹܝܢ ܒܲܠܚܘܿܕܼ ܐܝܼܬܼ ܫܘܼܡ̇ܗܹ̈ܐ<EOS>ܗܵܐ ܬܸܫܡܸܫܬܼܗܘܿܢ ܡܚܵܘܝܵܐ ܫܡܵܗܹ̈ܐ ܕܲܩܢܘܿܡܲܝ̈ܗܘܿܢ<EOS>ܘܟܲܕܼ ܚܲܕܼ ܐܸܢܘܿܢ ܦܪܝܼܫ ܫܘܼܡ̇ܗܵܐ ܡ̣ܢ ܫܘܼܡܵܗܵܐ<EOS>ܫܸܡ ܡܝܼܟܼܵܐܹܝܠ ܩܲܫܝܘܼܬܼ ܢܸܓܼ̈ܕܹܿܐ ܚܠܝܼܛܵܐ ܒܲܫܡܹܗ<EOS>ܘܡܸܛܠ ܗܵܕܹܐ ܥܦܝܼܦ ܟܘܼܢܵܝܹܗ ܒܣܸܦܪܹܗ ܕܡܘܼܫܹܐ<EOS>ܫܸܡ ܓܲܒܼܪܝܹܠ ܓܲܒܼܪܵܐ ܕܫܲܝܢܵܐ ܡܠܹܐ ܟܘܼܢܵܝܹܗ<EOS>ܘܣܵܗ̇ܕܵܐ ܡܲܪܝܲܡ ܕܝܲܗ̣̄ܒܼ ܠܵܗ̇ ܣܒܲܪܬܼܵܐ ܕܡܲܠܝܵܐ ܫܠܵܡܵܐ<EOS>ܣܒܲܪܬܼܵܐ ܕܫܲܝܢܵܐ ܝܲܗ̄ܒܼ݂ ܓܲܒܼܪܝܹܠ ܠܕܲܟܼܝܲܬܼ ܢܲܦܫܵܐ<EOS>ܘܟܲܕܼ ܚܕܲܬܵܐ ܗ̄ܘ̣ܵܬܼ ܩܲܒܸܿܠܬܼܵܗ̇ ܗ̤ܝ ܒܗܲܝܡܵܢܘܼܬܼܵܐ<EOS>ܛܵܒܼ ܚܕܲܬܵܐ ܗ̄ܘ̣ܵܬܼ ܗܵܝ ܕܐܸܬܼܟܲܪܙܲܬ̤ ܡ̣ܢ ܪܘܼܚܵܢܵܐ<EOS>ܕܒܼܵܛ̇ܢܵܐ ܒܬܼܘܼܠܬܵܐ ܒܸܠܥܵܕܼ ܢܸܩܦܵܐ ܘܫܵܘܬܵܦܘܼܬܼܵܐ<EOS>ܒܚܲܝܠܵܐ ܕܪܘܼܚܵܐ ܕܲܚ̣ܩܹܗ ܠܪܸܢܝܵܐ ܡ̣ܢ ܪܸܥܝܵܢܵܗ̇<EOS>ܕܲܦܫܹܝܼ̈ܩܵܢ ܠܹܗ ܐܵܦ ܥܲܣ̈ܩܵܬܼܵܐ ܕܐܝܼܬܼ ܠܲܟܼܝܵܢܵܐ<EOS>ܒܣܲܓܿܝܼ̈ܐܵܬܼܵܐ ܫܲܪܪܵܗ̇ ܠܡܸܠܬܼܵܐ ܕܝܼܠܹܗ ܕܒܲܛܢܵܐ<EOS>ܘܝܲܗ̄ܒܼ݂ ܬܲܚܘܝܼܬܼܵܐ ܡ̣ܢ ܐܹܠܝܼܫܒܲܥ ܕܒܲܛܢܵܐ ܣܒܲܪ<EOS>ܠܹܗ ܠܗܵܢ ܓܲܒܼܪܵܐ ܪܘܼܚܵܢܵܝܵܐ ܚܙ̣ܵܐ ܗ̄ܘ̣ܵܐ ܙܟܲܪܝܵܐ<EOS>ܘܗܘ̤ܝܘܼ ܕܣܲܒܲܪܹܿܗ ܥܲܠ ܗܵܘ̇ ܝܲܠܕܵܐ ܕܪܲܒܿ ܡ̣ܢ ܝܲܠ̈ܕܹܿܐ<EOS>ܒܗܲܝܟܲܠ ܩܘܼܕܼܫܵܐ ܚܙ̣ܵܝܗܝ ܗ̄ܘ̣ܵܐ ܙܟܲܪܝܵܐ ܠܡܲܠܲܐܟ ܪܘܼܚܵܐ<EOS>ܘܙܵܥ̣ ܘܐܸܬܼܒܲܠܗܝܼ ܡ̣ܢ ܬܸܫܒܿܘܿܚܬܵܐ ܕܥܲܠ ܦܲܪܨܘܿܦܹܗ<EOS>ܐ̄ܢܵܐ ܐ̄ܢܵܐ ܓܲܒܼܪܵܐ ܕܫܹܡܝ ܓܲܒܼܪܝܹܠ ܐܸܡ݂ܲܪ ܗ̄ܘ̣ܵܐ ܠܹܗ<EOS>ܘܫܲܠ̣ܚܲܢܝ ܡ̇ܪܝܵܐ ܕܐܲܝܬܹܿܐ ܣܒܲܪܬܼܵܐ ܕܒܲܛܵܢܐ ܕܲܒܼܪܵܟ<EOS>ܒܪܵܟ ܐܝܼܙܓܲܕܵܐ ܗ̄ܘ̣ ܩܕܼܵܡ ܗܵܘ̇ ܕܐܵܬܹ̇ܐ ܠܦܘܼܪܩܵܢ ܐ̄ܢܵܫܵܐ<EOS>ܘܐܸܬܹܝ̇ܬܼ ܕܐܸܓܼܠܹܐ ܕܗܵܐ ܡܲܛܝܼ ܠܹܗ ܝܵܘܡܵܐ ܕܕܸܢܚܹܗ<EOS>ܒܫܸܬܼܩܵܐ ܬܲܚܡܹܗ ܕܠܵܐ ܢܸܣܬܵܘܲܕ ܡܸܕܲܡ ܕܲܫ̣ܡܲܥ<EOS>ܥܕܲܡ̇ܐ ܕܫܵܠ̇ܡܵܐ ܦܪܵܬܼܘܿܙܡܝܼܵܐ ܕܝܵܘܡܵܐ ܕܝܲܠܕܹܿܗ<EOS>ܗܵܢ ܫܘܼܪܵܝܵܐ ܕܐܝܼܙܓܲܕܿܘܼܬܹܗ ܕܪܘܼܚܵܢܵܝܵܐ<EOS>ܕܣܲܒܲܪ ܒܲܛܢܹܗ ܕܲܛܒܸܠܵܪܵܐ ܕܲܩܕܼܵܡ ܡܲܠܟܵܐ<EOS>ܡܸܟܵܐ ܫܲܪܝܼ ܕܢܸܕܼܪܘܿܫ ܐܘܼܪܚܵܐ ܕܕܸܢܚܹܗ ܕܡ̇ܪܲܢ<EOS>ܘܐܝܼܕܼܵܐ ܣܥ݂ܲܪ ܚܸܙܘܵܢܹ̈ܐ ܕܝܘܿܡ ܓܸܠܝܵܢܹܗ<EOS>ܗܘ̤ܝܘܼ ܕܚܵܘܝܹܗ ܝܵܘܡ̇ܐ ܕܝܲܠܕܹܿܗ ܠܪ̈ܵܥܵܘܵܬܼܵܐ<EOS>ܘܗܘ̤ ܬܘܼܒܼ ܐܲܫܡܲܥ ܩܵܠܵܐ ܕܫܘܼܒܚܹܗ ܒܹܝܬܼ ܐܲܪ̈ܥܵܢܹܐ<EOS>ܕܝܼܠܹܗ ܐܸܢܹܝܢ ܟܠ ܕܐܸܬܼܡܲܠܲܠ ܒܟܼܵܪܘܿܙܘܼܬܼܵܐ<EOS>ܘܗ̤ܘܝܘܼ ܕܫܲܡܸܫ ܙܢܲܝ̈ ܓܸܠܝܵܢܹ̈ܐ ܠܘܵܬܼ ܬܲܠܡܝܼܪܹ̈ܐ<EOS>ܗܘ̤ܝܘܼ ܕܲܩ̣ܪܸܒܼ ܒܥܸܕܼܵܢ ܚܲܫܵܐ ܨܹܝܕܼ ܦܵܪܘܿܩܲܢ<EOS>ܘܗܘ̤ܝܘܼ ܕܠܲܒܿܒܹܗ ܕܠܵܐ ܢܸܬܼܪܲܦܸܐ ܒܫܸܡܥܵܐ ܕܡ̇ܘܬܵܐ<EOS>ܗܘ̤ܝܘܼ ܕܲܥܓܸܿܠ ܟܹܐܦܵܐ ܪܲܒܿܬܼܵܐ ܡ̣ܢ ܦܘܼܡ ܩܲܒܼܪܵܐ<EOS>ܘܠܹܗ ܚ̣ܙܲܝ̈ ܢܸܫܹ̈ܐ ܟܲܕܼ ܩܵܐܹ̇ܡ ܗ̄ܘ̣ܵܐ ܒܲܕܼܡܘܼܬܼ ܓܲܒܼܪܵܐ<EOS>ܗܘ̤ ܥܲܡ ܚܲܒܼܪܹܗ ܩܵܡ̣ ܡ̣ܢ ܫܸܠܝܵܐ ܩܕܼܵܡ ܬܲܠܡܝܼܕܹ̈ܐ<EOS>ܘܐܲܬܼܡܲܗ ܐܸܢܘܿܢ ܒܦܲܐܝܘܼܬܼ ܫܘܼܒܼܚܵܐ ܕܠܒܼܝܼܫܝܼܢ ܗ̄ܘ̣ܵܘ<EOS>ܗܘ̤ ܣܥ݂ܲܪ ܟܠܗܹܝܢ ܕܲܗ̤ܘܲܝ̈ ܘܗܵܘ̈ܝܵܢ ܒܟܼܵܪܘܿܙܘܼܬܼܵܐ<EOS>ܐܲܟܼܡܵܐ ܕܲܣܥ݂ܲܪ ܐܵܦ ܡܝܼܟܼܵܐܹܝܠ ܒܕܸܘܼܒܵܪ ܥܲܡܵܐ<EOS>ܗܵܘ̇ ܨܸܒܼܝܵܢܵܐ ܕܕܲܒܲܪ ܥܲܡܵܐ ܒܝܲܕܼ ܡܝܼܟܼܵܐܹܝܠ<EOS>ܗܘ̤ ܒܓܲܒܼܪܝܹܠ ܣܥ݂ܲܪ ܒܲܚܕܲܬܵܐ ܙܢܲܝ̈ ܓܸܠܝܵܢܵܘ̈ܗܝ<EOS>ܪܲܒܿܘܼ ܕܲܪܓܹܗ ܕܪܘܼܚܵܢܵܝܵܐ ܡ̣ܢ ܪ̈ܘܼܚܵܢܹܐ<EOS>ܐܲܟܼܡܵܐ ܕܪܲܒܵܐ ܟܵܪܘܿܙܘܼܬܹܗ ܡ̣ܢ ܟܠ ܡܸܕܹܿܡ<EOS>ܪܲܒܿܘܼ ܣܲܓܿܝܼ ܫܡܵܐ ܕܲܡܫܝܼܚܵܐ ܡ̣ܢ ܟܠ ܒܸܪ̈ܝܵܢ<EOS>ܡ̇ܪܹܝܢ ܪܲܒܿܘܼ ܡܣܲܒܲܪ ܒܲܛܢܹܗ ܡ̣ܢ ܟܠ ܚܲܒܼܪ̈ܵܘܗܝ<EOS>ܠܪܲܒܿܘܼܬܼ ܕܲܪܓܹܗ ܝܲܒܪܬ̤ ܡܸܠܲܬܼܝ ܠܵܘ ܫܝܼܥܵܐܝܼܬܼ<EOS>ܐܸܠܵܐ ܕܐܵܘܕܲܥ ܕܲܟܼܡܵܐ ܫܒܼܝܼܚܵܐ ܣܒܲܪܬܼܵܐ ܕܐܲܟܼܪܸܙ<EOS>ܫܒܼܝܼܚ ܦܘܼܪܩܵܢܵܐ ܕܐܲܟܼܪܸܙ ܒܐܲܪܥܵܐ ܒܥܹܝܢ ܐܲܪ̈ܥܵܢܹܐ<EOS>ܘܣܵܗ̇ܕܿܝܼܢ ܥܲܡܲܢ ܫܡܲܝܵܐ ܘܐܲܪܥܵܐ ܕܪܲܒܼ ܦܘܼܪܩܵܢܲܢ<EOS>ܒܪܲܒܿܘܼܬܼ ܚܲܝܠܹܗ ܬܿܗܝܼܪܝܼܢ ܗ̄ܘ̣ܵܘ ܟܸܢܫܲܝ̈ ܪܵܘܡ̇ܐ<EOS>ܘܲܡܫܲܡܫܝܼܢ ܗ̄ܘ̣ܵܘ ܙܢܲܝ̈ ܓܸܠܝܵܢܵܘ̈ܗܝ ܠܥܹܝܢ ܟܵܪ̈ܘܿܙܵܘܗܝ<EOS>ܡܲܠܲܐܟ ܪܘܼܚܵܐ ܓ̣ܒܼܵܐ ܠܦܝܼܠܝܼܦܘܿܣ ܚܲܕܼ ܡ̣ܢ ܫܲܒܼܥܝܼܢ<EOS>ܕܢܹܐܙܲܠ ܢܲܟܼܪܸܙ ܣܒܲܪܬܼܵܐ ܕܚܲܝܹ̈ܐ ܠܲܕܼܠܵܐ ܣܲܒܼܪܵܐ<EOS>ܒܚܲܝܕܼ ܕܹܝܢ ܓܲܒܼܪܵܐ ܕܐܲܦܢܝܼ ܒܡܸܠܬܹܗ ܠܗܲܝܡܵܢܘܼܬܼܵܐ<EOS>ܨܵܪ̣ ܒܹܗ ܐܲܠܦܹ̈ܐ ܕܡܸܕܼܝܼܢܵܝܹ̈ܐ ܘܲܕܟܼܘܼܫܵܝܹ̈ܐ<EOS>ܗܵܪܟܵܐ ܫܠ̣ܡܲܬ̤ ܡܹܠܬܹܗ ܕܡ̇ܪܲܝܢ ܗܵܝ̇ ܕܐܸܡ݂ܲܪ ܗ̄ܘ̣ܵܐ<EOS>ܕܝܘܼܠܦܵܢܝ ܐܸܬܹܝ̇ܬܼ ܕܐܲܪܡܹܐ ܒܹܝܬܼ ܐܲܪ̈ܥܵܢܹܐ<EOS>ܛܵܒܼ ܡ̣ܢ ܢܘܼܪܵܐ ܣܸܦܲܬ̤ ܢܘܼܪܵܐ ܕܟܼܵܪܘܿܙܘܼܬܹܗ<EOS>ܘܐܸܚ̣ܕܲܬ̤ ܢܘܿܡܹܐ ܒܟܼܠܗܘܿܢ ܥܲܡܡܹ̈ܐ ܒܝܲܡܵܐ ܘܝܲܒܼܫܵܐ<EOS>ܒܚܹܝܠ ܪܲܒܿܘܼܬܹܗ ܚ݂ܲܣܢܹܗ ܠܥܵܠܡܵܐ ܒܲܥܪܝܼܪܵܝܵܐ<EOS>ܘܡܲܟܸܿܟ ܚܘܼܬܼܪܵܐ ܕܝܼܗ̄ܘܼܕܼܵܝܘܼܬܼܵܐ ܘܲܕܼܚܲܢܦܘܼܬܼܵܐ<EOS>ܒܐܲܪܥܵܐ ܕܲܝܗܘܼܕܼ ܢܨܲܚ̣ܘ ܟܵܪ̈ܘܿܙܹܐ ܕܗܲܝܡܵܢܘܼܬܼܵܐ<EOS>ܘܡ̣ܢ ܐܘܼܪܸܫܠܹܡ ܗܘ̤ܵܐ ܫܘܼܪܵܝܵܐ ܠܡܸܠܬܵܐ ܕܐܲܟܼܪܸܙܘ<EOS>ܒܪܘܼܚ ܓܸܠܝܵܢܵܐ ܕܲܪܫܵܝ̣ܗ̇ ܫܸܡܥܘܿܢ ܠܐܘܼܪܚܵܐ ܕܥܲܡܡܹ̈ܐ<EOS>ܘܐܲܪܡܝܼ ܡܨܝܼܕܲܬܹܿܗ ܘܨܵܕܹܗ ܠܘܼܩܕܲܡ ܠܩܘܼܪܢܹܠܝ̣ܘܿܣ<EOS>ܚܸܙܘܵܐ ܪܲܒܵܐ ܚ̣ܙܵܐ ܒܲܪ ܝܘܿܢܵܐ ܠܐܲܦܲܝ̈ ܪܵܘܡ̇ܐ<EOS>ܢܲܚܬܵܐ ܦܲܐܝܵܐ ܕܲܚܒܼܝܼܫܝܼܢ ܒܹܗ ܡ̣ܢ ܟܠ ܓܸܢܣܝܼ̈ܢ<EOS>ܟܠܗܘܿܢ ܥܲܡܡܹ̈ܐ ܬܠܹܝܢ ܗ̄ܘ̣ܵܘ ܒܗܵܘ̇ ܡܵܐ ܕܲܚܙ̣ܵܐ<EOS>ܘܗܵܢܵܘ̇ ܬܲܗܪܵܐ ܕܲܒܼܚܲܕܼ ܢܲܝܬܵܐ ܚܙ̣ܵܐ ܟܠܡܸܕܲܡ<EOS>ܚܸܙܘܵܐ ܗ̄ܘ̣ܵܐ ܓܹܝܪ ܕܲܒܼܪܸܥܝܵܢܵܐ ܗܵܢܵܐ ܚܸܙܘܵܐ<EOS>ܘܪܘܼܚܵܢܵܐܝܼܬܼ ܚ̣ܙܵܝܗܝ ܗ̄ܘ̣ܵܐ ܟܹܐܦܵܐ ܘܠܵܐ ܗ̄ܘ̣ܵܐ ܒܲܦܓܲܪ<EOS>ܪܘܼܚܵܢܵܐܝܼܬܼ ܫܲܡ̣ܥܹܗ ܠܩܵܠܵܐ ܕܩܘܼܡ ܟܘܿܣ ܘܐܲܟܼܘܿܠ<EOS>ܟܲܕܼ ܡܲܠܹܦ ܠܹܗ ܕܠܵܐ ܗ̄ܘ̣ܵܐ ܢܵܐܹ̇ܕ ܡ̣ܢ ܚܲܛܵܝܹ̈ܐ<EOS>ܠܥܲܡܡܹ̈ܐ ܛܲܡ̈ܐܹܐ ܟܲܢܝܼ ܒܲܫܡܵܐ ܕܓܸܢܣܵܐ ܚܲܪܫܵܐ<EOS>ܕܲܡܩܲܒܸܿܠ ܠܗܘܿܢ ܨܹܒܼܝܵܢ ܟܲܣܝܵܐ ܒܒܲܝܬܵܝܘܼܬܼܵܐ<EOS>ܒܩܘܼܪܢܹܠܝܼܘܿܣ ܕܲܪܫ̣ܵܗ̇ ܠܐܘܼܪܚܵܐ ܕܦܘܼܢܵܝ ܥܲܡܡܹ̈ܐ<EOS>ܘܩܲܕܲܡ ܨܵܪܵܗ̇ ܒܡܲܠܦܵܢܘܼܬܹܗ ܕܪܹܫ ܬܠܡܝܼܕܹ̈ܐ<EOS>ܡܲܠܲܐܟ ܪܘܼܚܵܐ ܚ̣ܙܵܐ ܦܲܓܼܪܵܢܵܐ ܦܲܓܼܪܵܢܵܐܝܼܬܼ<EOS>ܘܦܲܩܕܹܿܗ ܕܢܸܩܪܹܐ ܠܦܲܓܼܪܵܢܵܝܵܐ ܘܢܲܩܢܹܝܘܗܝ ܚܲܝܹ̈ܐ<EOS>ܠܬܲܗܪܵܐ ܫܵܘ̇ܝܵܐ ܡܸܠܬܼܵܐ ܕܐܸܡ݂ܲܪ ܪܘܼܚܵܢܵܝܵܐ<EOS>ܕܒܼܝܲܕܼ ܐ̄ܢܵܫܵܐ ܡܲܠܸܦ ܐ̄ܢܵܫܵܐ ܘܗܘ̤ ܠܵܐ ܡܲܠܸܦ<EOS>ܛܲܟܼܣܵܐ ܪܲܒܵܐ ܢܛ̣ܲܪ ܡܲܠܲܐܟܼܵܐ ܒܐܝܼܙܓܲܕܿܘܼܬܹܗ<EOS>ܕܠܵܐ ܐܸܬܼܩܲܪܲܒܼ ܠܕܲܪܓܼܵܐ ܪܵܡ̇ܐ ܕܪܹܫܵܢܘܼܬܼܵܐ<EOS>ܠܲܫܠܝܼܚܘܼܬܼܵܐ ܝܲܗ̄ܒܼ݂ ܦܘܼܩܕܵܢܵܐ ܡܵܪܹܐ ܫܠܝܼܚܹ̈ܐ<EOS>ܕܲܢܡܲܠܠܘܼܢܵܗ̇ ܠܟܼܵܪܘܿܙܘܼܬܼܵܐ ܒܐܸܕܢܲܝ̈ ܥܵܡܡܹ̈ܐ<EOS>ܙܸܠܘ ܠܲܡ ܬܲܠܡܸܕܼܘ ܘܐܲܥܡܸܕܼܘ ܘܐܲܠܸܦܘ ܒܟܼܠܗܘܿܢ ܥܲܡܡܹ̈ܐ<EOS>ܒܫܸܡ ܐܝܼܬܼܘܼܬܼܵܐ ܫܡܵܗܹ̈ܐ ܬܠܵܬܼܵܐ ܚܲܕܼ ܨܸܒܼܝܵܢܵܐ<EOS>ܠܗܵܘ̇ ܦܘܼܩܕܵܢܵܐ ܫܠܸ݂ܡ ܪܘܼܚܵܢܵܐ ܟܲܕܼ ܐܸܫܬܲܕܲܪ<EOS>ܘܐܸܡ݂ܲܪ ܡܸܠܬܼܵܐ ܘܠܵܐ ܨܒܼܵܐ ܓܲܡ̣ܪܵܗ̇ ܒܝܲܕܼ ܣܘܼܥܪ̈ܵܢܹܐ<EOS>ܗܵܢܵܘ̇ ܢܝܼܫܵܐ ܕܐܝܼܙ ܓܲܠܘܵܬܼ ܐ̄ܢܵܫܵܐ<EOS>ܕܲܒܼܝܲܕܼ ܐ̄ܢܵܫܵܐ ܢܸܩܪܘܿܢ ܐ̄ܢܵܫܵܐ ܠܟܼܪܘܿܙܘܼܬܼܵܐ<EOS>ܠܐ̄ܢܵܫܵܐ ܓ̣ܒܼܵܐ ܗ̄ܘ̣ܵܐ ܐܵܦ ܗܘ̤ ܪܹܫܵܐ ܕܲܒܼܢܲܝ̈ܢܵܫܵܐ<EOS>ܘܲܒܼܗܘܿܢ ܫܲܕܲܪ ܠܲܡܨܵܕܼ ܐ̄ܢܵܫܵܐ ܠܕܸܚܠܲܬܼ ܩܘܼܫܬܵܐ<EOS>ܒܲܡܨܝܼ̈ܕܼܵܬܹܗ ܨܵܕܿܗ ܠܥܵܠܡܵܐ ܒܲܪܝܼܪܵܝܵܐ<EOS>ܘܐܲܥܸܠ ܚܲܒܼ݂ܫܹܗ ܠܓܼܵܘ ܡ̣ܢ ܚܸܣܢܹ̈ܐ ܕܗܲܝܡܵܢܘܼܬܼܵܐ<EOS>ܒܗܵܕܹܐ ܡܨܝܼܕܼܿܬܵܐ ܨܵܕܹܗ ܠܦܵܘܠܘܿܣ ܡܗܝܼܪ ܨܲܝܵܕܹ̈ܐ<EOS>ܘܫܲܕܿܪܹܗ ܒܐܘܼܪܚܵܐ ܕܟܼܵܪܘܿܙܘܼܬܼܵܐ ܕܲܠܒܹܝܬܼ ܥܲܡܡܹ̈ܐ<EOS>ܡܵܐܢܵܐ ܓܲܒܼܝܵܐ ܩܪ̣ܵܝܗܝ ܟܲܕܼ ܩܲܪܒܹܗ ܠܫܲܠܝܼܚܘܼܬܼܵܐ<EOS>ܘܚܵܘܝܹܗ ܕܲܡܨܹܐ ܠܡܸܓܼܡܲܪ ܐ̄ܢܵܫܵܐ ܒܗܲܝܡܵܢܘܼܬܼܵܐ<EOS>ܛܵܒܼ ܡ̣ܢ ܟܠ ܐ̄ܢܵܫ ܓ̣ܡܲܪ ܨܸܒܼܝܵܢܵܐ ܕܲܡܫܲܕܲܪܵܢܹܗ<EOS>ܘܡܸܛܠ ܗܵܕܹܐ ܫ̣ܘܵܐ ܠܓܸܠܝܵܢܹ̈ܐ ܕܪܵܡܝܼܢ ܡܸܢܹܗ<EOS>ܪܵܡܲܐ ܗ̄ܝܼ ܣܲܓܿܝܼ ܕܐ̄ܢܵܫ ܢܸܬܼܥܲܠܹܐ ܠܒܼܬܼܘܼܠܬܵܐ ܕܪܵܘܡܵܐ<EOS>ܘܟܲܕܼ ܛܵܒܼ ܪܵܡ̇ܐ ܫܸܠܡܲܬ̤ ܨܹܐܕܼܵܘܗܝ ܐܲܟܼܡܵܐ ܕܲܟܼܬܼܝܼܒܼ<EOS>ܐܲܡܝܼܪ ܕܐܸܙܲܠ݂ ܠܐܲܬܪܵܐ ܕܲܥܕܹܢ ܕܡܲܒܼܥܲܕܼ ܣܲܓܿܝܼ<EOS>ܘܲܫܡܲܥ ܬܲܡ̇ܢ ܡܲܡܠܠܵܐ ܕܠܵܐ ܫܡܝܼܥ ܠܲܒܼܢܲܝ̈ܢܵܫܵܐ<EOS>ܐܘܿ ܠܬܸܕܡܘܼܪܬܵܐ ܕܠܵܐ ܡܸܬܼܡܲܠܠܵܐ ܡ̣ܢ ܡܲܠܵܠܹ̈ܐ<EOS>ܕܲܫܡ݂ܲܥ ܡܸܫܥܵܐ ܘܡܲܠܸܠ ܡܲܡܠܠܵܐ ܕܠܵܐ ܡܸܬܼܡܲܠܲܠ<EOS>ܐܵܪܵܐ ܓܲܒܼܪܵܐ ܥܲܣܩܵܐ ܗ̄ܝ̣ ܡܸܠܬܼܵܐ ܕܡܲܠܸܠ ܦܘܼܡܵܟ<EOS>ܘܠܵܐ ܐ̄ܢܵܫ ܝܵ̇ܕܲܥ ܐܲܝܟܲܢ ܢܸܬܼܢܹܐ ܩܕܼܵܡ ܫܵܡܘܿܥܹ̈ܐ<EOS>ܐܸܢ ܕܹܝܢ ܫܲܠܝܼܛ ܠܲܡܡܲܠܵܠܘܼ ܡܸܠܹ̈ܐ ܕܲܫܡ݂ܲܥܬܿ<EOS>ܐܲܢ̄ܬܿ ܐܲܝܟܲܢܵܐ ܫܡܲܥ̣ܬܿ ܐܵܘ ܡܲܠܸܠܬܿ ܡܸܠܹ̈ܐ ܕܲܥ̣ܣܸܩ<EOS>ܥܲܡܩܵܐ ܗ̄ܝܼ ܣܲܓܿܝܼ ܡܸܠܬܼܵܐ ܦܵܘܠܘܿܣ ܓܲܒܼܝܵܐ<EOS>ܘܣ̈ܗܹ̇ܕܼ ܐܵܦ ܗܘ̤ ܕܠܵܐ ܣܦ̣݂ܲܩ ܦܲܫܹܩ ܚܹܝܠ ܣܘܼܟܵܠܵܗ̇<EOS>ܝܵ̇ܕܲܥ ܐ̄ܢܵܐ ܠܲܡ ܕܐܸܙܹ̇ܠ̄ܬܼ ܠܲܥܕܹܝܢ ܗܘ̤ ܬܢܵܗ̇ ܠܗܵܕܹܐ<EOS>ܘܠܵܐ ܝܵܕܲܥ ܐ̄ܢܵܐ ܕܐܲܝܟܲܢ ܐܸܙ̇ܠ̄ܬܼ ܐܸܠܵܐ ܕܐܸܙܹ̇ܠ̄ܬܼ<EOS>ܕܐܸܙ̇ܠ̄ܝܬܼ ܒܲܠܚܘܿܕܼ ܓܠ̣ܵܐ ܠܝܼ ܪܘܼܚܵܐ ܪܘܼܚܵܢܵܐܝܼܬܼ<EOS>ܘܠܵܐ ܣܦ݂ܲܩ ܪܸܥܝܵܢܝ ܠܡܸܬܼܒܲܩܵܝܘܼ ܒܐܘܼܪܚܵܐ ܕܐܸܙܹܿܠ̄ܬܼ<EOS>ܢܹܐܡܲܪ ܡ̇ܕܹܝܢ ܠܐܲܝܢܵܐ ܕܐܵܡܲ݁ܪ ܕܡܸܠܬܹܗ ܕܦܵܘܠܘܿܣ<EOS>ܕܐܸܢܗܘ̤ ܕܠܵܐ ܝܼܕܲܥ ܡܲܪܵܚܘܼܬܼܵܐ ܗ̄ܝܼ ܕܲܢܕܼܘܼܢ ܥܲܡܹܗ<EOS>ܡܲܪܵܚܘܼܬܼܵܐ ܗ̄ܝܼ ܠܡܸܬܼܒܲܥ ܡܸܠܹ̈ܐ ܕܠܵܐ ܡܸܬܼܡܲܠ̈ܠܵܢ<EOS>ܘܚܲܬܿܝܼܪܵܝܼܬܼ ܕܠܵܐ ܐ̄ܢܵܫ ܫܲܠܝܼܛ ܕܢܸܫܡܲܥ ܐܸܢܹܝܢ<EOS>ܐܹܝܢ ܠܵܐ ܫܲܠܝܼܛ ܟܝܵܢ ܡ̇ܝ̈ܘܿܬܹܐ ܠܡܸܫܡܲܥ ܐܸܢܹܝܢ<EOS>ܥܕܲܡ̇ܐ ܕܗܵܘܹ̇ܐ ܠܵܐ ܡܵܝܘܿܬܼܵܐ ܘܟܸܢ ܫܵܡܲ݁ܥ ܠܗܹܝܢ<EOS>ܚܕܲܬܼܵܐ ܗ̄ܝܼ ܕܲܗܘ̤ܵܬܼ ܨܹܝܕܼ ܗܵܘ̇ ܓܲܒܼܪܵܐ ܕܡܲܠܸܠ ܐܸܢܹܝܢ<EOS>ܘܫܲܦܝܼܪ ܐܼܡ݂ܲܪ ܕܡܲܠܸܠ ܘܲܫܡ݂ܲܥ ܕܠܵܐ ܒܲܥܝܵܕܼܵܐ<EOS>ܕܠܵܐ ܒܲܥܝܵܕܼܵܐ ܫܲܡ̣ܥܹܗ ܠܡܲܡܠܠܵܐ ܕܠܵܐ ܡܸܬܼܡܲܠܲܠ<EOS>ܡ̇ܕܹܝܢ ܓܲܠܝܵܐ ܗ̄ܝܼ ܕܥܲܒܼܪܹܗ ܠܛܲܟܼܣܵܐ ܕܡ̇ܝܘܿܬܼܘܼܬܼܵܐ<EOS>ܦܵܘܠܘܿܣ ܒܲܠܚܘܼܕܸ ܨܒܼܵܐ ܕܲܢܕܲܡܹܐ ܒܠܵܐ ܡܵܝܘܿܬܹ̈ܐ<EOS>ܘܣܵܗܹ̇ܕ ܚܲܝܠܵܐ ܕܝܲܗ̄ܒܼ݂ ܠܹܗ ܚܲܝܠܵܐ ܠܡܸܣܥܲܪ ܗܵܠܹܝܢ<EOS>ܕܚܹܝܠ ܒܵܪܘܿܝܵܐ ܗ̄ܝܼ ܕܢܸܥܒܸܿܕܼ ܡܸܕܹܿܡ ܡ̣ܢ ܠܵܐ ܡܸܕ݂ܿܡ<EOS>ܘܲܢܪܝܼܡ ܥܲܒܼܕܵܘ̈ܗܝ ܠܥܸܠ ܡ̣ܢ ܡܸܕܹܿܡ ܡܸܬܼܡܲܠܲܠ<EOS>ܗܘ̤ܝܘܼ ܕܐܲܠܸܦ ܙܢܲܝ̈ ܚܸܟܼ̈ܡܵܬܹܗ ܠܲܒܼܢܲܝ̈ ܒܲܝܬܹܿܗ<EOS>ܘܬܲܪܓܸܿܡ ܡܸܕܹܿܡ ܕܲܥܣܸܩ ܫܸܡܥܹܗ ܠܡܸܬܼܡܲܠܵܠܘܼ<EOS>ܚܲܝܠܹܗ ܚܲܝܹܠ ܠܲܡܚܝܼܠܘܼܬܼܵܐ ܕܪܸܥܝܵܢ ܐ̄ܢܵܫܵܐ<EOS>ܘܕܲܪܫܘܼܗܝ ܠܥܵܠܡܵܐ ܒܲܫܒܼܝܼ̈ܚܵܬܼܵܐ ܕܠܵܐ ܚܲܙ̈ܝܵܢ ܠܹܗ<EOS>ܫܒܼܝܼ̈ܚܵܢ ܗ̣̄ܘܲܝ̈ ܛܵܒܼ ܡܸܠܹ̈ܐ ܕܡܲܠܸܠܘ ܫܠܝܼܚܹ̈ܐ ܒܐܲܪܥܵܐ<EOS>ܘܠܵܐ ܐ̄ܢܵܫ ܝܵ̇ܕܲܥ ܕܢܸܬܼܢܹܐ ܚܲܝܠܵܐ ܕܣܘܼܟܵܠܲܝ̈ܗܘܿܢ<EOS>ܚܲܟܿܝܼܡܵܐܝܼܬܼ ܣܥܲܪ ܟܠ ܕܲܣܥܲܪ ܡܚܲܟܸܿܡ ܐ̄ܢܵܫܵܐ<EOS>ܘܐܸܣ݂ܲܪ ܟܠܵܐ ܒܚܘܼܒܵܐ ܫܲܠܡܵܐ ܕܥܲܡ ܡܵܪܹܟܠ<EOS>ܠܗܵܢܵܐ ܢܝܼܫܵܐ ܕܫܲܝܸܢ ܟܠܵܐ ܥܗ݂ܲܕܼܘ ܚܘܼܫܵܒܲܝ̈<EOS>ܘܚܸܠܛܹ̇ܬܼ ܫܲܪܒܹܿܗ ܒܫܲܪܒܵܐ ܕܚܸܙ̈ܘܹܐ ܐܲܠܵܗܵܝܹ̈ܐ<EOS>ܡܸܛܠܵܬܹܗ ܗܘ̤ܵܘ ܐܵܦ ܚܸܙܘܹ̈ܐ ܕܲܚ̣ܙܵܘ ܟܹܐܢܹ̈ܐ<EOS>ܘܐܲܝܟ ܗܲܕܿܝܼ̈ܐܹܐ ܕܲܪܫܘ̣ܘܼܗ̇ ܠܐܘܼܪܚܵܐ ܕܝܘܿܡ ܓܸܠܝܵܢܹܗ<EOS>ܝܘܿܡ ܓܸܠܝܵܢܹܗ ܐܲܢܝܼܚ ܪܲܗܛܵܐ ܕܟܼܠ ܓܸܠܝܵܢܝܼ̈ܢ<EOS>ܘܐܸܣܲܪ̣ ܐ̄ܢܵܫܵܐ ܘܲܫܡܲܝܵܢܹ̈ܐ ܒܫܲܝܢܵܐ ܕܥܲܡܹܗ<EOS>ܒܫܲܝܢܵܐ ܕܥܲܡܹܗ ܗܘ̤ܵܬܼ ܬܲܪܥܘܼܬܼܵܐ ܒܹܝܬܼ ܠܹܗ ܘܲܠܟܼܠ<EOS>ܘܠܵܐ ܦܵܫ̣ ܡܸܕܹܿܡ ܕܠܵܐ ܐܸܫܬܲܚܲܢ ܥܲܡ ܒܵܪܘܿܝܵܐ<EOS>ܒܝܲܕܼ ܒܲܪܢܵܫܵܐ ܣܲܥ̣ܪܵܗ̇ ܠܗܵܕܹܐ ܪܵܚܹ̇ܡ ܐ̄ܢܵܫܵܐ<EOS>ܘܒܹܗ ܫ̣ܪܵܐ ܣܝܵܓܼܵܐ ܘܒܲܛܸܠ ܡܵܘܬܵܐ ܘܲܒܼܥܸܠܕܲܪܵܐ<EOS>ܒܹܗ ܡ̣ܠܲܟ ܚܲܝܹ̈ܐ ܠܵܐ ܡܵܝܘܿܬܹ̈ܐ ܠܡܵܝܘܿܬܼܘܼܬܼܵܐ<EOS>ܘܢܲܚܡܹܗ ܒܣܲܒܼܪܵܐ ܥܲܕܼܠܵܐ ܢܹܐܬܸܐ ܝܘܿܡ ܢܘܼܚܵܡܵܐ<EOS>ܝܵ̇ܕܲܥ ܗ̄ܘ̣ܵܐ ܠܹܗ ܠܥܼܡܪܵܐ ܕܙܲܒܼܢܵܐ ܕܲܫܚܝܼܩ ܪܲܗܛܹܗ<EOS>ܘܩܲܕܹܿܡ ܛܲܝܸܒܼ ܥܘܼܡܪܵܐ ܐ̄ܚܪܹܢܵܐ ܕܢܝܼܚ ܘܲܡܫܲܝܲܢ<EOS>ܡܦܵܣ ܗ̄ܘ̣ܵܐ ܕܲܫܚܝܼܩ ܟܝܵܢ ܡܵܝܘܿܬܹ̈ܐ ܒܡܵܝܘܿܬܼܘܼܬܼܵܐ<EOS>ܘܐܸܫܬܵܘܕܲܝܼ ܠܹܗ ܕܫܵܪܹܐ ܡܸܢܹܗ ܢܝܼܪܵܐ ܕܡܵܘܬܵܐ<EOS>ܓܲܠܝܵܐ ܗ̄ܘ̣ܵܬܼ ܠܹܗ ܗܵܕܹܐ ܕܲܣܥ̣ܲܪ ܒܫܘܼܠܵܡ ܙܲܒܼܢܹ̈ܐ<EOS>ܘܩܲܕܹܿܡ ܘܲܓܼܠ̣ܵܐ ܒܝܲܕܼ ܓܸܠܝܵܢܹ̈ܐ ܕܓܼܠ̣ܵܐ ܠܥܲܒܼܕܵܘ̈ܗܝ<EOS>ܐܲܝܟ ܗܲܕܲܝܼ̈ܐܹܐ ܗܘ̤ܵܘ ܩܲܕܲܝܫܹ̈ܐ ܩܕܼܵܡ ܨܸܒܼܝܵܢܹܗ<EOS>ܘܲܕܼܪܲܫ ܐܘܼܪܚܵܐ ܕܢܸܪܕܿܘܿܢ ܐ̄ܢܵܫܵܐ ܠܘܵܬܼ ܨܸܒܼܝܵܢܹܗ<EOS>ܗܵܐ ܚ̣ܙܵܘ ܐ̄ܢܵܫܵܐ ܟܡܵܐ ܪܵܚܹ̇ܡ ܠܹܗ ܠܓܸܢܣܵܐ ܕܐ̄ܢܵܫܵܐ<EOS>ܕܒܹܗ ܒܲܟܼܝܵܢܵܐ ܡܚܵܘܹܐ ܚܘܼܒܵܐ ܕܒܲܣܝܼܡܘܼܬܹܗ<EOS>ܚܘܼܒܹܿܗ ܚܵܘܝܼ ܒܝܲܕܼ ܚܸܙܘܵܢܹ̈ܐ ܕܕܼܡ̈ܘܵܢ ܕܸܡ̈ܘܵܢ<EOS>ܘܣܲܝܸܟ ܐܸܢܘܿܢ ܒܲܚܕܼܵܐ ܕܡܘܼܬܼܵܐ ܕܚܲܕܼ ܒܲܪܢܵܫܵܐ<EOS>ܚܲܕܼ ܒܲܪܢܵܫܵܐ ܓ̣ܒܼܵܐ ܡ̣ܢ ܟܠܹܗ ܟܝܵܢ ܡܵܝܘܿܬܹ̈ܐ<EOS>ܘܩܲܪ̣ܵܝܗܝ ܒܲܫܡܹܗ ܘܝܲܗ̄ܒܼ݂ ܠܹܗ ܪܲܪܓܼܵܐ ܕܐܲܠܵܗܘܼܬܹܗ<EOS>ܚܙܝܼ ܒܲܪܢܵܫܵܐ ܟܡܵܐ ܐܲܪܝܼܡܵܟ ܡܲܬܼܩܸܢ ܟܼܠܵܐ<EOS>ܕܲܢܣ݂ܲܒܼ ܕܝܼܠܵܟ ܘܝܲܗ̄ܒܼ݂ ܠܵܟ ܕܝܼܠܹܗ ܚܘܼܒܵܢܵܐܝܼܬܼ<EOS>ܫܒܼܝܼܚ ܨܸܒܼܝܵܢܵܐ ܕܲܩܪ̣ܵܝܗܝ ܒܲܫܡܵܐ ܕܲܫܒܼܝܼ̈ܚܵܬܹܗ<EOS>ܘܲܙܥܘܿܪ ܦܘܼܡܵܐ ܕܟܼܠܵܗ̇ ܒܪܝܼܬܼܵܐ ܕܢܵܘܕܿܘܿܢ ܥܲܡܲܢ<EOS>ܠܵܐ ܡܸܬܼܦܲܪܥܵܐ ܚܵܘܒܲܬܼ ܚܘܼܒܵܐ ܕܲܗܘ̤ܵܬܼ ܨܹܐܕܲܝܢ<EOS>ܡܨܹܝܢ ܬܵܢܹ̇ܝܢ ܡܠܝܼ̈ܠܹܐ ܘܚܲܪ̈ܫܹܐ ܙܢܲܝ̈ ܪܲܒܿܘܼܬܹܗ<EOS>ܗܘ̤ ܠܹܗ ܒܲܠܚܘܿܕܼ ܣܵܦܹ̇̄ܩ ܕܲܢܦܝܼܣ ܚܠܵܦ ܦܘܼܪܩܵܢܲܢ<EOS>ܒܲܪ ܝܵ̇ܕܲܥ ܠܲܢ ܕܲܒܼܨܝܼܪ ܓܸܢܣܲܢ ܡ̣ܢ ܦܘܼܪܥܵܢܵܐ<EOS>ܠܵܘ ܦܘܼܪܥܵܢܵܐ ܒܵܥܹ̇ܐ ܡܸܢܲܢ ܗܵܘ̇ ܠܵܐ ܣܢܝܼܩܵܐ<EOS>ܐܸܠܵܐ ܕܢܲܠܦܲܢ ܕܡܵܐ ܕܲܦܪܲܥܢ݂ܲܢ ܢܸܚܕܹܿܐ ܒܟܼܝܼܠܲܢ<EOS>ܠܲܢ ܗ̄ܘ̣ ܡܲܠܸܦ ܒܲܕܼ ܚܲܦܸܛ ܠܲܢ ܥܲܠ ܦܘܼܪܥܵܢܵܐ<EOS>ܘܗܵܕܹܐ ܕܚܘܼܒܵܐ ܗ̄ܝܼ ܘܠܵܘ ܕܲܢܡܲܠܹܐ ܣܘܼܢܩܵܢ ܢܲܦܫܹܗ<EOS>ܫܵܘܹ̇ܐ ܠܫܘܼܒܼܚܵܐ ܡ̣ܢ ܟܠ ܦܘܼܡܝܼ̈ܢ ܫܒܼܝܼܚ ܒܐܝܼܬܼܘܼܬܹܗ<EOS>ܟܲܕܼ ܫܘܼܒܼܚܹܗ ܒܹܗ ܡܚܲܦܸܛ ܠܥܲܒܼܕܵܘ̈ܗܝ ܕܢܲܫܒܿܚܘܼܢܵܝܗܝ<EOS>ܥܘܢܝܼܬܼܵܐ ܒܪܝܼܟܼܘܼ ܕܪܲܡܪܸܡ ܠܥܲܒܼܕܵܘ̈ܗܝ ܒܓܸܠܝܵܢܹܗ<EOS>ܘܲܥܒ݂ܲܕܼ ܐܸܢܘܿܢ ܢܵܘܣܹ̈ܐ ܠܪܲܒܿܘܼܬܹܗ<EOS>