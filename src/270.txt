ܥܰܠ ܡܳܪܝ̱ ܝܰܥܩܽܘܒ ܘܥܰܠ ܚܰܒܪ̈ܰܘܗ̱ܝ<EOS>ܥܰܠ ܩܳܠܳܐ ܕܬܶܗܪܳܐ ܐܶܢܶܝ̈ܢ ܡܳܪܝ̱ ܟܽܠ ܕܰܣܒܠܰܬ<EOS>ܬܠܳܬܳܐ ܟܳܗ̈ܢܶܐ ܢܰܨ̈ܺܝܚܶܐ ܒܛܽܘܦܣܳܐ ܕܰܬܪ̈ܶܝܢ ܢܰܗܺܝܪ̈ܶܐ<EOS>ܝܰܒ̇ܶܠܘ̱ ܘܰܐܫܠܼܶܡܘ̱ ܠܰܚܼ̈ܕܳܕܶܐ ܟܽܘܪܣܝܳܐ ܘܺܐܝܕܳܐ ܘܡܰܪܥܺܝܬܳܐ<EOS>ܕܰܣܓܺܝ ܠܰܢ ܐܶܒܠܳܐ ܕܰܬܪ̈ܶܝܢ ܟܽܘܠܶܗ ܐ̱ܚܪܳܝܳܐ ܒܽܘܝܳܐܰܐ ܗ̱ܘ<EOS>ܥܽܘܢܽܝܬܳܐ ܠܳܟ ܫܽܘܒܚܳܐ ܕܰܓܒܰܝܬ ܐܶܢܽܘܢ<EOS>ܗܰܘ ܕܰܒܪܳܐ ܬܪ̈ܶܝܢ ܢܰܗܺܝܪ̈ܺܝܢ ܓܒܼܳܐ ܠܶܗ ܬܠܳܬܳܐ ܢܰܗܺܝܪ̈ܶܐ<EOS>ܘܰܩܒܼܰܥ ܐܶܢܽܘܢ ܒܰܬܠܳܬܳܐ ܚܶܫܽܘ̈ܟܶܐ ܚܒܺܝ̈ܫܶܐ ܕܰܗܘܼܰܘ<EOS>ܕܰܕܥܶܟܼܘ̱ ܙܰܘܓܳܐ ܕܢܰܗܺܝܪ̈ܶܐ ܐ̱ܚܪܺܢܳܐ ܟܽܠܶܗ ܙܰܠܺܝܩܰܐ ܗ̱ܘ<EOS>ܬܠܳܬܳܐ ܟܳܗ̈ܢܰܝܢ ܓܺܙܰܒܪ̈ܶܐ ܕܰܐܚܺܝܕܺܝܢ ܒܰܫܪܳܪܰܝܗܽܘܢ<EOS>ܐܩܠܺܝܕܳܗ̇ ܕܰܬܠܺܝܬܳܝܽܘܬܳܐ ܬܰܪ̈ܥܶܐ ܬܠܳܬܳܐ ܦܬܰܚܘ̱ ܗ̱ܘܰܘ ܠܰܢ<EOS>ܚܰܕ ܚܰܕ ܡܶܢܗܽܘܢ ܒܰܩܠܺܝܕܶܗ ܒܙܰܒܢܶܗ ܬܰܪܥܶܗ ܦܳܬܰܚ ܗ̱ܘܳܐ<EOS>ܒܩܰܕܡܳܝܳܐ ܦܬܼܰܚ ܗ̱ܘܳܐ ܬܰܪܥܳܐ ܠܡܰܪܕܽܘܬܳܐ ܕܶܐܬܳܬ ܥܠܰܝܢ<EOS>ܒܡܶܨܥܳܝܳܐ ܦܬܼܰܚ ܗ̱ܘܳܐ ܬܰܪܥܳܐ ܠܡܰܠܟܽܘܬܳܐ ܕܢܶܚܬܰܬ ܨܶܐܕܰܝܢ<EOS>ܒܰܐ̱ܚܪܳܝܳܐ ܦܬܼܰܚ ܗ̱ܘܳܐ ܬܰܪܥܳܐ ܠܰܣܒܰܪܬܳܐ ܕܣܳܠܩܳܐ ܨܶܐܕܰܝܢ<EOS>ܒܩܰܕܡܳܝܳܐ ܬܳܪܥܳܐ ܦܬܼܰܚ ܗ̱ܘܳܐ ܠܰܩܪܳܒܳܐ ܕܟܶܢܫ̈ܶܐ ܬܪ̈ܰܝܗܽܘܢ<EOS>ܒܡܶܨܥܳܝܳܐ ܬܰܪ̈ܥܶܐ ܦܬܼܰܚ ܗ̱ܘܳܐ ܠܡ̈ܰܠܟܶܐ ܕܪ̈ܽܘܚܶܐ ܬܰܪ̈ܬܰܝܗܶܝܢ<EOS>ܒܰܬܠܺܝܬܳܝܳܐ ܦܬܼܰܚ ܬܰܪܥܳܐ ܕܺܐܝܙܓܰܕ̈ܶܐ ܕܓ̈ܰܒܶܐ ܬܪ̈ܰܝܗܽܘܢ<EOS>ܒܩܰܕܡܳܝܳܐ ܦܰܬܼܰܚ ܬܰܪܥܳܐ ܠܰܩܪܳܒܳܐ ܡܶܛܽܠ ܚܰܘ̈ܒܶܐ<EOS>ܒܡܶܨܥܳܝܳܐ ܦܰܬܰܚ ܬܰܪܥܳܐ ܠܡ̈ܰܠܟܶܐ ܡܶܛܽܠ ܬܰܟܬܽܘܫܳܐ<EOS>ܒܰܐ̱ܚܪܳܝܳܐ ܦܰܬܰܚ ܬܰܪܥܳܐ ܠܺܐܝܙܓܰܕ̈ܶܐ ܡܶܛܽܠ ܪ̈ܰܚܡܶܐ<EOS>ܗܳܐ ܒܰܬܠܳܬܳܐ ܝܽܘ̈ܒܳܠܶܝܢ ܐܰܝܟ ܕܰܒܐ̱ܪܳܙܳܐ ܘܰܒܛܽܘܦܣܳܐ<EOS>ܪܽܘܓܙܳܐ ܠܫܶܡܫܳܐ ܐܶܬ̇ܕܰܡܺܝ ܫ̇ܰܪܺܝ ܡܶܢ ܨܶܝܕ ܩܰܕܡܳܝܳܐ<EOS>ܘܶܐܬܓܰܒܰܪ ܨܶܝܕ ܡܶܨܥܳܝܳܐ ܥܡܰܕ ܘܶܐܬܛܰܠܰܩ ܒܰܐ̱ܚܪܳܝܳܐ<EOS>ܐܳܦ ܫܶܡܫܳܐ ܛܽܘܦܣ̈ܶܐ ܬܠܳܬܳܐ ܡܚܰܘܶܐ ܒܰܬܠܳܬ ܦܶܢܝ̈ܳܬܳܐ<EOS>ܚܰܪܽܝܦ ܘܰܙܗܶܐ ܫܽܘܪܳܝܶܗ ܥܰܙܺܝܙܳܐ ܘܩܰܫܝܳܐ ܡܨܰܥܬܶܗ<EOS>ܘܰܐܝܟ ܠܰܒܪܺܝܬܳܐ ܕܶܐܬܓܰܡܪܰܬ ܢܺܝܚ ܘܒܰܣܺܝܡ ܫܽܘܠܳܡܶܗ<EOS>ܩܰܠܺܝܠ ܘܰܙܗܶܐ ܫܽܘܪܶܝܗ ܕܰܠܕܰܡ̈ܟܶܐ ܗ̱ܘ ܐܳܬܶܐ ܕܰܢܥܺܝܪ<EOS>ܚܰܡܺܝܡܳܐ ܘܩܰܫܝܳܐ ܡܨܰܥܬܶܗ ܕܦܺܐܪ̈ܶܐ ܐܳܬܶܐ ܕܰܢܒܰܫܶܠ<EOS>ܪܚܺܝܡ ܘܒܰܣܺܝܡ ܫܽܘܠܳܡܶܗ ܕܰܡܛܳܐ ܠܶܗ ܠܰܓܡܺܝܪܽܘܬܳܐ<EOS>ܡܰܢ ܗܺܝ ܒܰܪܬܳܐ ܒܰܪ̱ܬ ܢܶܕܪ̈ܶܐ ܚܣܺܝܡܰܬ ܡܶܢ ܟܽܠ ܢܶܩܒ̈ܳܬܳܐ<EOS>ܕܰܪܕܰܘ ܗܳܟܰܢ ܝܽܘܒ̈ܳܠܶܝܗ̇ ܘܰܣܓܺܝܘ ܗܳܟܰܢ ܛܽܘ̈ܟܳܣܶܝܗ̇<EOS>ܘܰܣܼܠܶܩܘ̱ ܗܳܟܰܢ ܕܽܘܪ̈ܳܓܶܝܗ̇ ܘܰܢܨܰܚܘ̱ ܗܳܟܰܢ ܪ̈ܰܒܳܢܶܝܗ̇<EOS>ܠܒܰܪܬܶܗ ܒܰܠܚܽܘܕ ܕܰܐܒܪܳܗܳܡ ܗܘܰܝ ܗ̱ܘܰܝ ܗܳܠܶܝܢ ܕܶܡ̈ܘܳܬܳܐ<EOS>ܐܰܘ ܠܶܟܝ̱ ܒܰܪܬܳܐ ܢܶܕܪ̈ܶܐ ܕܠܽܘܩܒܰܠ ܫܽܘܦܪܳܗ̇ ܬܰܨܒܺܝܬܳܗ̇<EOS>ܐܰܝܟ ܙܰܒܢܳܗ̇ ܓܶܝܪ ܥܽܘܕܪܳܢܳܗ̇ ܘܰܐܝܟ ܥܽܘܕܪܳܢܳܗ̇ ܫܰܡܶܫܳܗ̇<EOS>ܠܽܘܩܒܰܠ ܚܽܘܣܪܳܢ ܣܽܘܢܩܳܢܳܗ̇ ܐܶܬܳܐ ܠܶܗ ܡܽܘܠܳܝ ܣܽܘܢܩܳܢܳܗ̇<EOS>ܐܰܒܳܗ̈ܶܝܗ̇ ܐܰܝܟ ܡܰܘ̈ܠܳܕܶܝܗ̇ ܘܪ̈ܰܒܳܢܶܝܗ̇ ܐܰܝܟ ܦܽܘܪ̈ܫܳܢܶܝܗ̇<EOS>ܬܰܪܒܺܝܬܳܗ̇ ܐܰܝܟ ܪܽܘܒܳܝܳܗ̇ ܘܰܠܒܽܘܫ̈ܶܝܗ̇ ܐܰܝܟ ܩܰܘܡ̈ܳܬܳܗ̇<EOS>ܬܶܩܠܰܬ ܝܶܗܒܰܬ ܛܰܝܒܽܘܬܳܐ ܟܽܠܗܶܝܢ ܐܰܝܟ ܕܰܒܡܰܣܰܐܬܳܐ<EOS>ܣܳܡܰܬ ܐܶܢܶܝܢ ܒܦܽܘܚܳܡܳܐ ܕܢܶܗܘܶܐ ܡܶܢܗܶܝܢ ܥܽܘܕܪܳܢܳܐ<EOS>ܢܰܓܕܰܬ ܐܶܢܶܝܢ ܒܝܽܘܒܳܠܳܐ ܕܢܶܗܘܶܐ ܡܶܢܗܶܝܢ ܫܽܘܟܠܳܠܳܐ<EOS>ܒܝܰܘܡ̈ܳܬܶܗ ܕܗܰܘ ܩܰܕܡܳܝܳܐ ܣܓܺܝ ܫܰܝܢܳܐ ܘܰܓܡܰܪ ܫܰܝܢܳܐ<EOS>ܒܝܰܘܡ̈ܳܬܶܗ ܕܗܰܘ ܡܶܨܥܳܝܳܐ ܢܚܶܬܘ̱ ܡ̈ܰܠܟܶܐ ܘܰܣܠܼܶܩܘ̱ ܡ̈ܰܠܟܶܐ<EOS>ܒܝܰܘܡ̈ܳܬܶܗ ܕܶܝܢ ܕܰܐ̱ܚܪܳܝܳܐ ܬܟܶܒܘ ܓܰܝ̈ܣܶܐ ܘܰܦܣܰܩ ܓܰܝܣ̈ܶܐ<EOS>ܒܩܰܕܡܳܝܳܐ ܥܰܠܘ̱ ܛܽܘܟܳܣ̈ܶܐ ܥܰܠܘ̱ ܥܰܡܶܗ ܘܰܢܦܼܰܩܘ̱ ܥܰܡܶܗ<EOS>ܒܡܶܨܥܳܝܳܐ ܩܪܶܒ ܘܶܐܬܪܰܚܰܩ ܬܳܓܳܐ ܕܰܚܕܰܪ ܥܺܕ̈ܳܬܰܢ<EOS>ܒܰܐ̱ܚܪܳܝܳܐ ܕܶܝܢ ܕܰܢܚܶܬ ܠܰܢ ܛܰܝܒܽܘܬܳܐ ܕܠܳܐ ܡܶܬܦܰܪܥܳܐ<EOS>ܠܽܘܩܒܰܠ ܪܽܘܓܙܳܐ ܩܰܕܡܳܝܳܐ ܐܰܩܪܶܒ ܥܰܡܠܶܗ ܕܩܰܕܡܳܝܳܐ<EOS>ܠܽܘܩܒܰܠ ܫܰܘܒܳܐ ܕܰܒܛܰܗܪܳܐ ܩܳܡ ܛܶܠܳܠܶܗ ܕܡܶܨܥܳܝܳܐ<EOS>ܠܽܘܩܒܰܠ ܫܰܝܢܳܐ ܛܳܠܽܘܡܳܐ ܐܰܣܓܺܝ ܐ̱ܚܪܳܝܳܐ ܙܽܘܗܳܪܳܐ<EOS>ܠܰܚܒܳܫܳܐ ܩܰܕܡܳܐ ܐܰܪܥܶܗ ܟܳܗܢܳܐ ܩܰܕܡܳܐ ܘܢܰܨܺܝܚܳܐ<EOS>ܠܰܚܒܳܫܳܐ ܕܰܬܪ̈ܶܝܢ ܐܰܪܥܶܗ ܟܳܗܢܳܐ ܕܰܬܪ̈ܶܝܢ ܪܰܚܡܳܢܳܐ<EOS>ܨܠܰܘ̈ܳܬܶܗ ܕܶܝܢ ܕܰܐ̱ܚܪܳܝܳܐ ܣܳܓ ܬܽܘܪ̈ܥܳܬܰܢ ܟܰܣܝܳܐܺܝܬ<EOS>ܢܨܺܝܒܺܝܢ ܢܨܺܝܒܰܬ ܥܰܠ ܡ̈ܰܝܳܐ ܡ̈ܰܝܳܐ ܟ̈ܣܰܝܳܐ ܘܰܓ̈ܠܰܝܳܐ<EOS>ܢܶܒ̈ܥܶܐ ܚ̈ܰܝܶܐ ܠܓܰܘ ܡܶܢܳܗ̇ ܢܰܗܪܳܐ ܓܰܐܝܳܐ ܠܒܰܪ ܡܶܢܳܗ̇<EOS>ܢܰܗܪܳܐ ܕܰܠܒܰܪ ܕܰܓܶܠ ܒܳܗ̇ ܡܰܒܽܘܥܳܐ ܕܰܠܓܰܘ ܢܰܛܪܳܗ̇<EOS>ܟܳܗܢܳܐ ܩܰܕܡܳܐ ܦܰܠܳܚܳܗ̇ ܣܰܘ̈ܟܶܝܗ̇ ܪܰܒܺܝ ܒܰܫܡܰܝܳܐ<EOS>ܗܳܐ ܡܺܝܬ ܘܰܩܒܺܝܪ ܒܓܰܘܳܗ̇ ܗܘܼܳܐ ܠܶܗ ܦܺܐܪܳܐ ܒܓܰܘ ܥܽܘܒܳܗ̇<EOS>ܒܰܕܓܽܘܢ ܕܶܐܬܰܘ ܦܳܣ̈ܽܘܩܶܐ ܦܺܐܪܳܐ ܕܰܒܓܰܘܳܗ̇ ܢܰܛܪܳܗ̇<EOS>ܡܛܳܐ ܗ̱ܘܳܐ ܙܰܒܢܳܐ ܕܰܦܣܳܩܳܗ̇ ܥܰܠ ܗܰܘ ܕܰܒܪܶܗ ܠܦܰܠܳܚܳܗ̇<EOS>ܕܠܳܐ ܢܶܗܘܶܐ ܥܠܶܝܗ̇ ܒܰܥܳܝܳܐ ܪܶܗܛܰܬ ܗܼܺܝ ܒܰܨܢܺܝܥܽܘܬܳܗ̇<EOS>ܣܳܡܬܶܗ ܒܥܽܘܒܳܗ̇ ܠܦܰܠܳܚܳܗ̇ ܕܬܶܬܦܰܨܶܐ ܒܝܰܕ ܦܰܠܳܚܳܗ̇<EOS>ܕܳܡܝܳܝܳܢ ܡ̈ܰܠܳܠܳܬܐ ܒܢ̈ܳܬ ܢܨܺܝܒܺܝܢ ܠܰܢܨܺܝܒܺܝܢ<EOS>ܕܣܳܡܰܬ ܦܰܓܪܳܐ ܠܓܰܘ ܡܶܢܳܗ̇ ܘܰܗܼܘܳܐ ܫܽܘܪܳܐ ܠܒܰܪ ܡܶܢܳܗ̇<EOS>ܣܺܝܡܺܝܢ ܒܟܶܝܢ ܦܰܓܪܳܐ ܚܰܝܳܐ ܕܢܶܗܘܶܐ ܫܽܘܪܳܐ ܠܚܰܝ̈ܰܝܟܺܝܢ<EOS>