ܕܚܲܕܼܒܿܫܲܒܵܐ ܕܚܲܡܫܵܐ ܕܨܵܡܵܐ<EOS>ܡܐ ܡܪܐ ܐܪܒܥܣܝܪܐ<EOS>ܕܚܲܕܼܒܿܫܲܒܵܐ ܕܚܲܡܫܵܐ ܕܨܵܡܵܐ<EOS>ܥܘܼܢܵܝܵܐ<EOS>ܛܵܒܼܵܐ ܕܫܲܝܸܢ ܥܵܠܡܵܐ ܥܲܡ ܝܵܬܹܗ ܫܲܝܸܢ ܢܲܨܪܲܢ ܕܲܕܼܠܝܼܚ<EOS>ܒܲܚܣܵܡܹܗ ܐܲܚܲܝ̈<EOS>ܒܐܘܼܪܚܵܐ ܕܡܲܠܟܵܐ ܪܵܕܹܐ ܗ̄ܘܹ̇ܝܬܼ<EOS>ܠܘܼܩܒܲܠ ܢܝܼܫܵܐ ܕܡܲܠܟܿܘܼܬܼܵܐ<EOS>ܘܲܦܓܲܥ ܒܝܼ ܚܣܵܡܵܐ ܣܲܡܝܵܐ<EOS>ܕܢܵܓܹ̇ܕܼ ܠܹܗ ܝܲܨܪܵܐ ܒܝܼܫܵܐ<EOS>ܒܹܝܬܼ ܐܘܼܪ̈ܚܵܬܼܵܐ ܩܵܐܹ̇ܡ ܗ̄ܘ̣ܵܐ<EOS>ܚܣܵܡܵܐ ܘܚܵܕܲܪ ܒܝܼ̈ܫܵܬܼܵܐ<EOS>ܘܲܠܚܵܙܘܿܩܹ̈ܐ ܡܫܲܐܸܠ ܗ̄ܘ̣ܵܐ<EOS>ܕܐܲܝܕܼܵܐ ܐܘܼܪܚܵܐ ܫܲܦܝܼܪܵܐ<EOS>ܐܸܣܟܹܿܝܡ ܪ̈ܲܚܡܹܐ ܡܥܲܛܲܦ ܗ̄ܘ̣ܵܐ<EOS>ܘܐܲܝܟ ܡ̣ܢ ܚܘܼܒܵܐ ܡܫܲܐܸܠ ܗ̄ܘ̣ܵܐ<EOS>ܘܟܲܣܝܵܐ ܗ̄ܘ̣ܵܬܼ ܡܸܪܲܬܼ ܡ̇ܘܬܵܐ<EOS>ܠܓܼܵܘ ܡ̣ܢ ܢܲܚܬܵܐ ܙܲܚܬܵܐ ܕܣܸܦ̈ܘܵܬܹܗ<EOS>ܒܐܘܼܪܚܵܐ ܪܘܝܼܚܬܵܐ ܨܵܒܹ̇ܐ ܗ̄ܘ̣ܵܐ<EOS>ܕܢܸܪܕܿܘܿܢ ܥܲܡܹܗ ܣܲܓܿܝܼ̈ܐܹܐ<EOS>ܘܡܸܛܠ ܗܵܕܹܐ ܡܫܲܐܸܠ ܗ̄ܘ̣ܵܐ<EOS>ܕܢܸܒܼܥܸܐ ܠܘܼܝܼܬܼܵܐ ܠܐܲܒܼܕܵܢܵܐ<EOS>ܝܲܨܪܵܐ ܒܝܼܫܵܐ ܡܕܲܒܲܪ ܗ̄ܘ̣ܵܐ<EOS>ܠܲܚܣܵܡܵܐ ܣܲܡܝܵܐ ܕܲܬܼܪܹܝܢ<EOS>ܘܣܲܡܝܵܐ ܠܣܲܡܝܵܐ ܢܵܓܹ̇ܕܼ ܗ̄ܘ̣ܵܐ<EOS>ܠܘܲܥܕܵܐ ܕܲܬܼܪܲܥ ܓܹܗܲܢܵܐ<EOS>ܦܵܥܠܵܐ ܕܙܹܐܦܵܐ ܐܸܓܲܪ ܠܹܗ<EOS>ܚܣܵܡܵܐ ܠܦܘܼܠܚܵܢ ܒܝܼ̈ܫܬܼܵܐ<EOS>ܕܢܸܗܘܸܐ ܐܲܡܝܼܢ ܒܲܬܼܥܵܫܹܗ<EOS>ܒܫܵܥܹ̈ܐ ܕܠܸܠܝܵܐ ܘܕܐܝܼܡܵܡܵܐ<EOS>ܕܹܝܢܵܪܵܐ ܕܙܹܐܦܵܐ ܩܲܝ̣ܩ ܠܹܗ<EOS>ܕܲܪܫܝܼܡ ܒܹܗ ܨܲܠܡܵܐ ܕܡ̇ܘܬܵܐ<EOS>ܘܐܸܫܬܵܘܕܲܝ ܠܹܗ ܫܘܼܢܵܩܵܐ<EOS>ܐܸܢ ܢܲܛܥܸܐ ܘܢܲܪܫܲܥ ܣܲܓܿܝܼ<EOS>ܡ̣ܢ ܨܲܦܪܵܐ ܕܫܘܼܪܵܝ ܕܠܵܐ<EOS>ܫܲܪܝܼ ܒܹܗ ܒܦܘܼܠܚܵܢ ܥܵܘ̣ܠܵܐ<EOS>ܘܡܲܬܹ̣ܚܹܗ ܠܥܲܡܠܹܗ ܡܲܪܝܼܪܵܐ<EOS>ܥܕܲܡ̇ܐ ܠܪܲܡܫܵܐ ܕܫܘܼܠܵܡܵܐ<EOS>ܠܵܐ ܗܘ̤ ܡܲܡܐܸܢ ܡ̣ܢ ܢܘܼܓܼܪܵܐ<EOS>ܕܡ̣ܢ ܫܘܼܪܵܝܵܐ ܠܫܘܼܠܵܡܵܐ<EOS>ܘܠܵܐ ܦܵܥܠܵܘ̈ܗܝ ܠܵܐܹ̇ܝܢ ܡܸܡܬܼܘܿܡ<EOS>ܐܵܘ ܡܸܬܼܪܲܦܹܝܢ ܡ̣ܢ ܥܲܡܠܵܐ<EOS>ܡܸܬܼܥܲܠܲܡ ܗ̄ܘ̣ ܡܸܬܼܥܲܠܲܡ<EOS>ܝܘܿܡ ܡ̣ܢ ܝܘܿܡ ܒܲܕܼܡܘܼܬܼ ܢܸܫܪܵܐ<EOS>ܘܥܲܡ ܚܘܼܕܼܵܬܼܵܐ ܕܣܲܢܝܘܼܬܹܗ<EOS>ܡܲܦܪܲܥ ܢܘܼܪܒܹܿܗ ܡܲܪܝܼܪܵܐ<EOS>ܠܵܐ ܕܵܚܹ̇ܠ ܡ̣ܢ ܣܲܝܒܲܘܼܬܼܵܐ<EOS>ܘܠܵܐ ܡܲܫܦܸܠ ܡ̣ܢ ܟܘܼܪܗܵܢܵܐ<EOS>ܐܵܦ ܐܲܝܢܵܐ ܕܩܲܫܝܼܫ ܘܲܡܚܝܼܠ<EOS>ܛܠܸܐ ܘܲܚܠܝܼܡ ܠܡܸܚܣܲܡ ܣܲܓܿܝܼ<EOS>ܚܲܣܵܡܵܐ ܟܡܵܐ ܐܸܢ ܩܲܫܝܼܫ<EOS>ܠܲܚܣܵܡܵܐ ܛܠܸܐ ܗ̄ܘ̣ ܡ̣ܢ ܫܲܒܼܪܵܐ<EOS>ܐܵܦܸܢ ܚܲܣܝܼܪ ܒܝܼܕܲܥܬܼܵܐ<EOS>ܠܲܛܢܵܢܵܐ ܒܝܼܫܵܐ ܓܡܝܼܪܵܐ ܗ̄ܘ̣<EOS>ܚܲܣܵܡܵܐ ܡܲܡܝܵܐ ܗ̄ܘ̣ ܕܲܬܼܪܹܝܢ<EOS>ܕܲܓܼܠܝܼܙ ܡ̣ܢ ܢܘܼܗܪܵܐ ܕܩܘܼܫܬܵܐ<EOS>ܘܒܲܕܡܘܼܬܼ ܠܸܠܝܵܐ ܘܐܝܼܡܡܵܐ<EOS>ܫܘܸܐ ܠܹܗ ܙܹܐܦܵܐ ܘܲܫܪܵܪܵܐ<EOS>ܚܲܣܵܡܵܐ ܚܲܪܫܵܐ ܗ̄ܘ̣ ܘܦܹܐܩܵܐ ܗ̄ܘ̣<EOS>ܕܠܵܐ ܫܵܡܲ݁ܥ ܩܵܠ ܦܘܼܩܕܼܵܢܵܐ<EOS>ܓܠܝܼܙ ܡ̣ܢ ܫܸܡܥܵܐ ܘܡ̣ܢ ܡܸܠܬܼܵܐ<EOS>ܒܚܹܐܪܘܼܬܹܗ ܘܠܵܘ ܒܲܟܼܝܵܢܵܐ<EOS>ܚܲܣܵܡܵܐ ܟܪܝܼܗܵܐ ܗ̄ܘ̣ ܕܲܢܣܝܼܣ<EOS>ܒܙܵܘܥܹ̈ܐ ܘܠܵܐ ܗ̄ܘ̣ܵܐ ܒܗܲܕܼܵܡܹ̈ܐ<EOS>ܘܟܲܕ ܣܵܒܲ݁ܪ ܕܲܚܠܝܼܡ ܟܠܹܗ<EOS>ܡܒܲܣܒܲܣ ܟܠܹܗ ܘܠܵܐ ܝܵ̇ܕܲܥ<EOS>ܟܪܝܼܗܵܐ ܢܲܦ̰ܫܹܗ ܒܲܚܣܵܡܵܐ<EOS>ܘܝܵܩܹ̇ܕܼ ܟܠܝܘܿܡ ܒܲܛܢܵܢܵܐ<EOS>ܘܠܵܐ ܪܓܼܝܼܫ ܒܵܗ̇ ܒܫܲܠܗܹܒܼܝܼܬܼܵܐ<EOS>ܕܡܸܫܬܲܓܼܪܵܐ ܒܓܼܵܘ ܪܸܥܝܵܢܹܗ<EOS>ܢܘܼܪܵܐ ܕܪܘܼܓܼܙܵܐ ܡܲܣܸܦ ܒܹܗ<EOS>ܝܲܨܪܵܐ ܒܝܼܫܵܐ ܒܪܸܥܝܵܢܵܐ<EOS>ܘܫܵܓܲܪ ܠܹܗ ܒܩܲܝܣܲܝ̈ ܚܸܡܬܼܵܐ<EOS>ܕܢܵܘܩܸܕܼ ܐ̄ܢܵܫܵܐ ܒܝܲܕܸ ܐ̄ܢܵܫܵܐ<EOS>ܚܲܡܝܼܡܵܐ ܗ̄ܝܼ ܫܲܠܗܹܒܼܝܼܬܹܗ<EOS>ܛܵܒܼ ܡ̣ܢ ܢܘܼܪܵܐ ܕܲܟܼܝܵܢܵܐ<EOS>ܘܲܠܢܲܦ̰ܫܵܐ ܟܣܝܼܬܼܵܐ ܡ̇ܘܩܹܕܼ<EOS>ܘܠܵܐ ܗ̄ܘ̣ܵܐ ܠܦܲܓܼܪܵܐ ܒܲܪܵܝܵܐ<EOS>ܩܫܸܐ ܚܘܼܪܦܹܗ ܛܵܒܼ ܡ̣ܢ ܣܲܝܦܵܐ<EOS>ܘܣܲܦ̰ܣܹܪܵܐ ܕܲܬܼܪܹܝܢ ܦܘܼܡܹܝ̈ܗ̇<EOS>ܘܠܲܝܬܿ ܡܸܢܵܝܵܢܵܐ ܠܲܩܛܝܼܠܹ̈ܐ<EOS>ܕܡܲܪܡܸܐ ܟܠܫܵܥ ܡ̣ܢ ܐ̄ܢܵܫܵܐ<EOS>ܒܲܕܼܡ̇ܐ ܡܥܲܝܲܕܼ ܡ̣ܢ ܐ̄ܢܵܫܵܐ<EOS>ܘܲܨܗܸܐ ܠܩܸܛܠܵܐ ܕܐ̄ܢܵܫܘܼܬܼܵܐ<EOS>ܘܚܵ݁ܪܹܒܼ ܙܵܘܥܹ̈ܐ ܥܲܡ ܪܸ̈ܓܼܫܹܐ<EOS>ܢܲܦ̰ܫܵܐ ܘܦܲܓܼܪܵܐ ܫܲܘܝܵܐܝܼܬܼ<EOS>ܣܲܓܿܝܼܐܝܼܢ ܩܛܝܼܠܲܝ̈ ܣܲܝܦܵܐ<EOS>ܘܠܵܐ ܐܲܝܟ ܩܛܝܼܠܲܝ̈ ܒܲܚܣܵܡܵܐ<EOS>ܕܣܲܝܦܵܐ ܒܐܲܡܝܼܢܘܼܬܼܵܐ<EOS>ܡܲܢ̣ܘܼ ܟܲܝ ܗܵܢܵܐ ܚܣܵܡܵܐ<EOS>ܕܲܟܼܣܸܐ ܘܲܓܼܠܹܐ ܒܣܘܼܥܪ̈ܵܢܵܘܗܝ<EOS>ܘܟܲܕܼ ܠܵܐ ܐܝܼܬܼܵܘܗܝ ܒܲܩܢܘܿܡ̇ܐ<EOS>ܡ̇ܘܒܸܿܕܼ ܟܠܫܵܥ ܠܲܩܢܘܿܡܹ̈ܐ<EOS>ܒܲܒܼܥܵܬܹܗ ܦܗ̣ܵܘ ܚܘܼܫܵܒܲܝ̈<EOS>ܕܐܸܒܼܥܸܐ ܕܡ̇ܢܵܘ ܫܘܼܪܵܝܹܗ<EOS>ܘܐܲܝܢܵܘ ܥܸܩܵܪܵܐ ܕܲܛܥܝܼܢ<EOS>ܠܣܵܘܟܵܘ̈ܗܝ ܘܦܹܐܪ̈ܵܘܗܝ ܡܲܪܝܪܹ̈ܐ<EOS>ܡܲܢ̣ܘܼ ܟܲܝ ܕܲܡܪܲܒܸܿܐ ܠܹܗ<EOS>ܠܐܲܪܥܵܐ ܒܝܼܫܵܐ ܕܙܝܼܙܵܢܵܘ̈ܗܝ<EOS>ܘܡܲܢ̣ܘܼ ܕܚܵܡܹ̇ܠ ܥܲܠ̈ܠܵܬܹܗ<EOS>ܘܲܡܦܲܪܢܸܣ ܚܲܝ̈ܠܵܘܵܬܹܗ<EOS>ܒܐܲܝܢܵܐ ܟܲܝ ܙܲܝܢܵܐ ܡܲܩܪܸܒܼ<EOS>ܥܲܡ ܪ̈ܘܼܚܵܢܹܐ ܘܦܲܓܼܪ̈ܵܢܹܐ<EOS>ܘܒܲܐܝܠܹܝܢ ܪ̈ܓܼܫܹܐ ܡܸܬܼܟܲܬܲܫ<EOS>ܥܲܡ ܐܲܬܼܠܹܝܛܹ̈ܐ ܕܟܹܐܢܘܼܬܼܵܐ<EOS>ܡܲܢ̣ܘܼ ܟܲܝ ܕܲܡܣܲܝܲܠ ܠܹܗ<EOS>ܘܝܵܗܹ̇ܒܼ ܒܹܗ ܚܲܝܠܵ ܒܟܸܣܝܵܐ<EOS>ܘܐܲܝܟܲܢ ܟܲܕܼ ܫܝܼܛ ܡܸܬܼܓܲܢܒܲܪ<EOS>ܘܚܵܣܹ̇ܢ ܣܸܕܼܪܹ̈ܐ ܕܓܲܢ̄ܒܵܪܹ̈ܐ<EOS>ܒܙܵܟܼܘܼܬܹܗ ܕܲܕܠܵܐ ܒܙܸܕܼܩܵܐ<EOS>ܬܗܲܪܘ ܘܐܸܬܿܕܲܡܲܪܘ ܚܘܼܫܵܒܲܝ̈<EOS>ܕܐܲܝܟܲܢ ܫܝܼܛܵܐ ܡܸܬܼܢܲܨܲܚ<EOS>ܘܡܲܪܟܸܿܢ ܪܹܫܵܐ ܕܢܲܨܝܼܚܹ̈ܐ<EOS>ܪܸܥܝܵܢܝ ܓܲܪܓܲܢܝ ܕܐܸܬܼܒܲܩܸܐ<EOS>ܘܐܸܒܼܥܸܐ ܒܥܵܬܼܵܐ ܕܲܚܣܵܡܵܐ<EOS>ܕܲܒܼܕܝܼܠܹܗ ܟܲܝ ܡܸܬܼܢܲܨܲܚ<EOS>ܐܵܘ ܕܲܠܡܵܐ ܒܲܕܼܠܵܐ ܕܝܼܠܹܗ<EOS>ܝܲܨܪܵܐ ܡܲܠܟܹܿܟܼܝ ܟܲܣܝܵܐܝܼܬܼ<EOS>ܘܚܵܘܝܲܢܝ ܐܘܼܪܚܵܐ ܕܐܸܪܕܹܿܐ ܒܵܗ̇<EOS>ܘܲܗܘ̤ܵܐ ܠܝܼ ܐܲܝܟ ܗܲܕܿܝܼܐܵܐ<EOS>ܠܘܲܥܕܵܐ ܕܫܘܼܠܵܐ ܡܲܪܕܲܝܼܬܼܵܐ<EOS>ܥܘܼܕܼܪܵܢܵܐ ܕܪܘܼܚܵܐ ܬܪܲܨ ܠܝܼ<EOS>ܢܝܼܫܵܐ ܕܲܡܠܸܐ ܙܵܟܼܘܼܬܼܵܐ<EOS>ܕܐܸܚܢܸܐ ܠܩܘܼܒܼܠܹܗ ܒܝܲܕܼ ܙܵܘܥܹ̈ܐ<EOS>ܘܐܸܡܚܸܐ ܚܣܵܡܵܐ ܣܵܪܘܿܚܵܐ<EOS>ܐܲܝܟ ܕܲܒܼܐ̄ܪܵܙܵܐ ܡܸܠܸܠ ܥܲܡܝ<EOS>ܚܝܠܵܐ ܪܲܒܵܐ ܕܛܲܝܒܿܘܼܬܼܵܐ<EOS>ܕܐܸܢܗܘ̤ ܕܬܹܐܠܲܦ ܒܵܥܹ̇ܐ ܐܲܢ̄ܬܿ<EOS>ܠܒܼܘܿܟ ܐܘܼܪܚܵܐ ܡ̣ܢ ܫܘܼܪܵܝܵܐ<EOS>ܚܙܘܿܩ ܥܲܡ ܣܸܦܪܹ̈ܐ ܕܲܟܼܬܼܵܒܹ̈ܐ<EOS>ܒܲܠܘܝܼܬܼܵܐ ܕܡܸܠܲܝ̈ ܪܘܼܚܵܐ<EOS>ܘܡܲܢܲܥܝܼܢ ܠܵܟ ܠܲܠܡܹܐܢܵܐ<EOS>ܕܡܸܕܹܿܡ ܕܲܒܼܥ̣ܵܘ ܚܘܼܫܵܒܲܝ̈ܟ<EOS>ܥܲܡ ܒܲܪ ܥܲܡܪܲܡ ܐܸܬܼܠܵܘܵܐ<EOS>ܘܙܸܠ ܥܲܡܹܗ ܠܘܵܬܼ ܫܘܼܪܵܝܵܐ<EOS>ܘܗܘ̤ ܡܚܘܸܐ ܠܵܟ ܡ̣ܢ ܐܲܝܟܵܐ<EOS>ܢܸܒܼܥܲܬ̤ ܡܸܪܬܹܗ ܕܲܚܣܵܡܵܐ<EOS>ܒܚܘܼܩܵܐ ܕܝܵܘܡ̇ܐ ܫܬܿܝܼܬܼܵܝܵܐ<EOS>ܩܪܝܼ ܘܐܸܬܼܒܲܝܲܢ ܬܲܩܢܵܐܝܼܬܼ<EOS>ܘܬܲܡ̇ܢ ܡܸܫܟܲܚ ܪܸܥܝܵܢܵܟ<EOS>ܣܘܼܟܵܠܵܐ ܕܥܸܠܬܼܵܐ ܕܲܒܼܥܲܝ̣ܬܿ<EOS>ܚܙܝܼ ܬܲܡ̇ܢ ܬܘܼܩܵܢ ܐ̄ܢܵܫܵܐ<EOS>ܘܲܫܡܲܥ ܩܵܠܵܐ ܕܫܸܡ ܨܲܠܡܵܐ<EOS>ܘܲܒܼܫܘܼܠܵܡܹܗ ܕܦܸܬܼܓܼܵܡܵܐ<EOS>ܚܙܝܼ ܫܘܼܪܵܝܹܗ ܕܲܚܣܵܡܵܐ<EOS>ܩܵܠ ܨܲܠܡܵܐ ܫ̣ܡܲܥ ܚܲܣܵܡܵܐ<EOS>ܕܡܸܬܼܟܲܢܸܐ ܒܲܨܠܸܡ ܟܲܣܝܵܐ<EOS>ܘܕܼܵܠܲܬ̤ ܒܹܗ ܡܸܪܲܬܼ ܡ̇ܘܬܵܐ<EOS>ܠܩܵܠ ܬܘܼܩܵܢܹܗ ܕܥܲܦܪܵܢܵܐ<EOS>ܢܘܼܪܵܐ ܕܝܲܨܪܹܗ ܣܸܦܲܬ̤ ܒܹܗ<EOS>ܒܲܛܪܘܼܢܵܐ ܪܹܫܵܐ ܕܐܵܐܲܪ<EOS>ܘܕܸܠܩܲܬ̤ ܟܠܵܗ̇ ܒܲܚܣܵܡܵܐ<EOS>ܘܐܲܣܸܦ ܢܘܼܪܵܐ ܒܐ̄ܢܵܫܘܼܬܼܵܐ<EOS>ܬܲܪܥܹܗ ܠܩܸܒܼܝܵܐ ܕܲܣܝܵܢܹܗ<EOS>ܘܐܲܫܕ݂ܵܗ̇ ܠܡܸܪܬܹܗ ܥܲܠ ܐ̄ܢܵܫܵܐ<EOS>ܘܟܲܬܿܡܹܗ ܠܢܲܚܬܵܐ ܕܲܒܼܪܝܼܬܼܵܐ<EOS>ܒܣܲܡ ܡ̇ܘܬܵܐ ܕܪܸܕܓܲܬܼ ܦܹܐܪܵܐ<EOS>ܫܪܵܝܗܝ ܠܐܲܣܵܪܵܐ ܕܐܸܪܲܟܲܒܼ<EOS>ܒܝܼܕܲܥܬܼܵܐ ܟܣܝܼܬܼܵܐ ܕܟܲܣܝܵܐ<EOS>ܘܕܲܠܚܹܗ ܠܫܲܝܢܵܐ ܕܐܸܬܼܡܲܙܲܓܼ<EOS>ܒܚܘܼܒܵܐ ܘܪ̈ܲܚܡܹܐ ܕܡܲܬܩܸܢ ܟܠ<EOS>ܦܲܠܓܹܗ ܠܥܘܼܡܪܵܐ ܕܲܫ̈ܘܲܝܵܐ<EOS>ܘܲܣܕܲܩ ܐܸܢܘܿܢ ܚܲܕܼ ܡ̣ܢ ܚܲܕܼ<EOS>ܘܲܥܒ݂ܲܕܼ ܐܸܢܘܿܢ ܠܲܐ̄ܚܝܵܢܹ̈ܐ<EOS>ܢܘܼܟܼܪ̈ܵܝܹܐ ܚܲܕܼ ܡ̣ܢ ܚܲܒܼܪܹܗ<EOS>ܒܲܚܣܵܡܵܐ ܙܲܪܥ̣ܵܗ̇ ܒܝܼܫܵܐ<EOS>ܠܛܘܼܥܝܲܝ ܕܝܼܠܹܗ ܒܡܵܝ̈ܘܿܬܹܐ<EOS>ܘܐܵܘܥܝܼ ܚܛܝܼܬܼܵܐ ܒܪܸ̈ܓܼܫܲܝܗܘܿܢ<EOS>ܘܗܲܒܸܿܒܼܘ ܦܹܐܪܹ̈ܐ ܕܣܲܡ ܡ̇ܘܬܵܐ<EOS>ܣܲܚ̣ܦܹܗ ܠܨܲܠܡܵܐ ܝܲܩܝܼܪܵܐ<EOS>ܘܲܫܕܵܝܗܝ ܠܐܲܪܥܵܐ ܐܲܝܟ ܫܝܼܛܵܐ<EOS>ܘܝܲܗ̣̄ܒܹܿܗ ܠܡܵܘܬܵܐ ܡܸܫܟܵܢܵܐ<EOS>ܘܐܲܗܸܠ ܘܲܓܼܚܸܟ ܥܲܠ ܫܸܦܠܹܗ<EOS>ܗܵܐ ܫܘܼܪܵܝܹܗ ܕܲܚܣܵܡܵܐ<EOS>ܝܵܕܼܘܿܥܵܐ ܩܪܝܼ ܘܐܸܣܬܲܟܲܠ<EOS>ܚܙܝܼ ܢܼܟܼܠܹܗ ܘܝܲܠܲܦ ܥܸܠܬܹܗ<EOS>ܕܡ̇ܢܵܐ ܣܥ݂ܲܪ ܡ̣ܢ ܫܘܼܪܵܝܵܐ<EOS>ܒܗܵܘܢܵܐ ܩܪܝܼ ܒܵܗ̇ ܒܬܲܫܥܝܼܬܹܗ<EOS>ܘܗܵܐ ܡܸܣܬܲܟܿܠܲܬܿ ܨܸܢ̈ܥܵܬܹܗ<EOS>ܒܒܼܘܼܝܵܢܵܐ ܫܡܲܥ ܣܘܼܥܪܵܢܹܗ<EOS>ܘܗܵܐ ܩܵܝ̇ܡܲܬܿ ܥܲܠ ܟܲܣ̈ܝܵܬܹܗ<EOS>ܚܲܒܸܿܠ ܦܲܐܝܘܼܬܼ ܬܘܼܩܵܢܹܗ<EOS>ܕܐܘܼܡ̇ܢܵܐ ܕܨܲܒܸܿܬܼ ܟܠܵܐ<EOS>ܘܲܗ̣ܦܲܟ ܨܲܚܝܹܗ ܐܲܝܟ ܒܝܼܫܵܐ<EOS>ܕܡ̣ܢ ܒܝܼܫܘܼ ܟܠ̣ܵܐ ܚܸܟܼ̈ܡܵܬܹܗ<EOS>ܐܵܘܥܝܼ ܡܸܪܲܬܼ ܒܝܼ̈ܫܵܬܼܵܐ<EOS>ܘܐܲܒܲܥ ܣܸܓܼܕܲܬܼ ܐܲܠܵ̈ܗܹ̈ܐ<EOS>ܘܨܲܚܝܼ ܠܐܝܼܬܼܝܵܐ ܒܬܼܘܼܩܵܢܹܗ<EOS>ܕܐܲܝܟ ܠܵܐ ܓܡܝܼܪܵܐ ܐܸܬܿܬܲܩܲܢ<EOS>ܗܵܐ ܫܲܬܸܐܣܬܼܵܐ ܕܒܸܢܝܵܢܹܗ<EOS>ܕܲܢܟܼܝܼܠܵܐ ܦܵܥܠܵܐ ܕܙܹܐܦܵܐ<EOS>ܚܙܵܘ ܒܲܢܵܝܹ̈ܐ ܕܲܫܪܵܪܵܐ<EOS>ܥܪܘܿܩܘ ܡ̣ܢ ܒܝܼܫܘܼܬܼ ܦܘܼܠܚܵܢܹܗ<EOS>ܗܵܐ ܐܵܬܹ̈ܘܵܬܼܵܐ ܕܗܸܓܼܝܵܢܹܗ<EOS>ܕܪܲܒܵܐ ܣܲܟܼܠܵܐ ܕܣܸܡܵܠܵܐ<EOS>ܚܘܼܪܘ ܬܲܠܡܝܼܕܼ̈ܐ ܕܝܲܡܝܼܢܵܐ<EOS>ܠܵܐ ܬܸܬܼܗܲܓܿܘܿܢ ܣܲܟܼܠܑܵܝܼܬܼ<EOS>ܗܵܐ ܟܵܣܵܐ ܕܡܸܪܲܬܼ ܡ̇ܘܬܹܿܗ<EOS>ܕܡܲܕܲܟ ܘܐܲܫܩܝܼ ܠܲܟܼܝܵܢܲܢ<EOS>ܠܵܐ ܐ̄ܢܵܫ ܫܵܩܘܼܬܹܗ<EOS>ܕܠܑܵܐ ܢܸܬܼܚܲܒܲܠ ܡ̣ܢ ܡ̇ܘܬܵܐ<EOS>ܗܵܐ ܐܘܼܪܚܵܐ ܦܬܼܝܼܬܼܵܐ ܕܲܕܼܪܲܫ<EOS>ܒܨܸܢܼ̈ܥܵܬܹܗ ܩܵܛܸܠ ܐ̄ܢܵܫܵܐ<EOS>ܚܙܵܘ ܠܵܐ ܬܸܪܕܿܘܿܢ ܒܲܠܘܝܼܬܹܗ<EOS>ܚܵܙܩܲܝ̈ ܒܐܘܼܪܚܵܐ ܕܐܲܠܝܼܨܵܐ<EOS>ܗܵܐ ܓܠ̣ܵܐ ܠܵܟ ܣܵܦܪܵܐ ܕܪܘܼܚܵܐ<EOS>ܪܸܥܝܵܢܵܐ ܒܥܵܬܼܵܐ ܕܲܒܼܥ݂ܲܝܬܿ<EOS>ܪܕܼܝܼ ܒܹܝܬܼ ܚܘܼܩܹ̈ܐ ܕܲܟܼܬܼܵܒܹ̈ܐ<EOS>ܠܘܼܩܒܲܠ ܢܝܼܫܵܐ ܕܲܬܼܪܲܨ ܠܵܟ<EOS>ܠܒܲܫ ܙܲܝܢܵܐ ܕܡܸܠܲܬܼ ܩܘܼܫܬܵܐ<EOS>ܘܐܸܬܼܟܲܬܲܫ ܪܘܼܚܵܢܵܐܝܼܬܼ<EOS>ܘܲܫܕܼܝܼ ܡܸܠܹ̈ܐ ܚܠܵܦ ܓܹܐܪܹ̈ܐ<EOS>ܒܣܸܕܼܪܹ̈ܐ ܢܟܼܝܼܠܹ̈ܐ ܕܲܚܣܵܡܵܐ<EOS>ܡܲܕܲܟ ܐܘܼܟܼܠܵܐ ܪܘܼܚܵܢܵܐ<EOS>ܠܪܸܥܝܵܢܵܐ ܕܲܕܠܲܚ ܒܝܼܫܵܐ<EOS>ܘܦܲܟܲܗ ܡܸܪܲܬܼ ܒܝܼ̈ܫܬܼܵܐ<EOS>ܒܚܲܠܝܘܼܬܼܵܐ ܕܩܵܠ ܦܸܬܼܓܼܵܡܲܝ̈ܟ<EOS>ܫܲܝܸܢ ܐܸܢܘܿܢ ܠܲܪ̈ܓܼܝܼܙܹܐ<EOS>ܒܡܸܠܲܬܼ ܫܲܝܢܵܐ ܕܫܲܝܸܢ ܟܠ<EOS>ܘܲܩܪܝܼ ܐܸܢܘܿܢ ܠܐܵܘܝܘܼܬܼܵܐ<EOS>ܕܚܸܙܩܲܬ̤ ܚܘܼܒܵܐ ܕܲܒܼܪܝܼܬܼܵܐ<EOS>ܠܲܒܸܿܒܼ ܐܸܢܘܿܢ ܠܲܡܥܵܩܹ̈ܐ<EOS>ܒܫܘܼܕܵܝܵܐ ܕܡܲܠܟܿܘܼܬܼ ܪܵܘܡ̇ܐ<EOS>ܘܲܬܼܢܝܼ ܐ̄ܢܘܿܢ ܗܵܝ̇ ܒܲܪܬܼ ܩܵܠܵܐ<EOS>ܕܡܲܢ ܕܲܡܣܲܝܒܲܪ ܗܘ̤ ܢܸܚܸܐ<EOS>ܩܪܝܼ ܠܲܩܛܝܼܠܲܝ̈ ܒܲܚܣܵܡܵܐ<EOS>ܦܵܣܘܿܩܵܐ ܕܡܵܘܬܹܿܗ ܕܗܵܒܹܝܠ<EOS>ܘܐܲܫܡܲܥ ܐܸܢܘܿܢ ܒܲܪܬܼ ܩܵܠܵܐ<EOS>ܕܲܕܼܡ̇ܐ ܕܓܼܵܥܹ̇ܐ ܡ̣ܢ ܐܲܪܥܵܐ<EOS>ܦܬܲܚ ܒܹܝܬܼ ܐܲܪ̈ܟܹ̇ܐ ܕܡܲܠܟܿܘܼܬܼܵܐ<EOS>ܘܲܩܪܝܼ ܒܲܓܼܙܵܪ̈ܲܝ ܕܝܼܢܹ̈ܐ<EOS>ܘܚܵܘܵܐ ܬܒܲܥܬܼܵܐ ܕܩܵܛܘܿܠܹ̈ܐ<EOS>ܕܲܪܫܝܼܡܵܐ ܒܩܲܢܝܵܐ ܕܡܲܠܟܵܐ<EOS>ܦܘܿܩ ܠܲܦܩܲܥܬܼܵܐ ܥܲܡ ܐܲܚܹ̈ܐ<EOS>ܘܲܚܙܝܼ ܚܣܵܡܵܐ ܟܲܕܸ ܢܵܨܲ݁ܚ<EOS>ܘܲܡܣܲܝܲܥ ܠܵܗ̇ ܠܙܵܟܼܘܼܬܹܗ<EOS>ܝܲܨܪܵܐ ܢܟܼܝܼܠܵܐ ܕܡܲܪ̈ܵܚܹܐ<EOS>ܡܸܟܵܐ ܝܼܠܲܦ ܨܸܢ̈ܥܵܬܹܗ<EOS>ܘܥܲܡܝܼܩܘܼܬܼ ܦܲܚܹ̈ܐ ܕܢܸܟܼܠܹܗ<EOS>ܘܛܲܝܸܒܼ ܦܘܼܪ̈ܣܹܐ ܩܲܛܝܼܢܹ̈ܐ<EOS>ܕܲܡܦܲܪܣܹܝܢ ܟܲܣܝܘܼܬܼ ܢܸܟܼܠܵܘ̈ܗܝ<EOS>ܐܸܣܟܹܿܡܵܐ ܕܚܘܼܒܵܐ ܠܒܸܫ̣ ܗ̄ܘ̣ܵܐ<EOS>ܚܣܵܡܵܐ ܘܐܲܩܪܸܒܼ ܥܲܡ ܗܵܒܹܝܠ<EOS>ܒܐܵܬܼܵܐ ܕܫܲܝܢܵܐ ܐܲܛܥܝܼ ܒܹܗ<EOS>ܘܐܲܦܩܹܗ ܠܚܘܼܪܒܵܐ ܠܘܵܬܼ ܩܸܛܠܵܐ<EOS>ܫܘܼܦܪܵܐ ܦܲܪܝܵܐ ܕܢܸܨܚܵܢܵܘ̈ܗܝ<EOS>ܚܙ̣ܵܐ ܘܲܒܸܫ̣ܬܹܗ ܟܲܪܝܘܼܬܼܵܐ<EOS>ܕܗܘ̤ ܣܲܢܝܵܐ ܗ̄ܘ̣ ܘܠܵܐ ܪܓܼܝܼܓܼ ܢܸܚܙ̣ܐ<EOS>ܐܲܝܢܵܐ ܕܫܲܦܝܼܪ ܪܸܥܝܵܢܹܗ<EOS>ܦܹܐܪܵܐ ܕܩܸܛܠܵܐ ܐܵܘܥܝܼ ܒܵܗ̇<EOS>ܚܣܵܡܵܐ ܒܐܲܪܥܵܐ ܕܠܵܘ̈ܛܵܬܼܵܐ<EOS>ܘܒܲܟܲܪ ܒܐܝܼܕܼܵܗ̇ ܣܘܼܥܪܵܢܵܐ<EOS>ܪܓܼܙܵܪ ܕܝܼܢܵܐ ܕܐܝܼܠܵܢܵܐ<EOS>ܟܵܣܵܐ ܕܲܕܡ̇ܐ ܡ̣ܙܲܠ ܝܲܗ̣̄ܒܼ ܠܵܗ̇<EOS>ܠܡܲܟܼܐܲܒܼܬܵܐ ܘܠܵܐ ܩܲܒܸܿܠܬܹܗ<EOS>ܕܲܟܼܪܝܼܗܵܐ ܗ̄ܘ̣ܵܬܼ ܡ̣ܢ ܢܸܓܼ̈ܕܲܐ<EOS>ܕܒܸܠܥܲܬ̤ ܒܲܥܒܼܵܪ ܦܘܼܩܕܵܢܵܐ<EOS>ܓܸܥܨܲܬ̤ ܘܲܫܕܵܬܹܗ ܠܲܕܡ̇ܐ<EOS>ܕܠܵܐ ܡܥܵܕܼܵܐ ܗ̄ܘܵܬܼ ܒܫܵܩܘܼܬܹܗ<EOS>ܐܵܦ ܗܘ̤ ܕܡ̇ܐ ܠܵܐ ܩܵܘܝܼ ܒܵܗ̇<EOS>ܕܓܼܥ̣ܵܐ ܘܲܣܠܸ݂ܩ ܡ̣ܢ ܥܘܼܒܵܗ̇<EOS>ܐܘܿ ܕܡ̇ܐ ܫܲܬܿܝܼܩܵܐ ܕܲܩܥ̣ܵܐ<EOS>ܩܵܠܵܐ ܕܪܸ̈ܓܼܫܹܐ ܡܲܠܵܠܹ̈ܐ<EOS>ܐܘܿ ܝܲܩܝܼܪܵܐ ܕܐܸܬܼܥܲܠܝܼ<EOS>ܒܓܸܦܹ̈ܐ ܕܪܘܼܚܵܐ ܠܘܵܬܼ ܪܵܘܡ̇ܐ<EOS>ܐܘܿ ܕܲܩܛܝܼܠ ܘܲܛܡܝܼܪ ܒܐܲܪܥܵܐ<EOS>ܘܡܲܠܸܠ ܩܵܠܹܗ ܐܲܝܟ ܪܲܥܡܵܐ<EOS>ܐܘܿ ܕܵܡܟܲܣܲܝ ܘܲܡܣܲܬܲܪ<EOS>ܘܢܲܦܝܼܩ ܒܵܬܲܪ ܩܵܛܘܿܠܹܗ<EOS>ܐܘܿ ܚܣܵܡܵܐ ܣܲܡܝܵܐ ܕܲܬܼܪܹܝܢ<EOS>ܣܲܡܵܐ ܒܣܲܡܵܐ ܠܣܘܼܥܪ̈ܵܢܵܘܗܝ<EOS>ܘܟܲܕܼ ܣܵܒ݁ܲܪ ܕܲܟܼܣܸܐ ܢܸܟܼܠܹܗ<EOS>ܓܠ̣ܵܐ ܐܲܝܟ ܫܸܡܫܵܐ ܠܟܹܐܢܘܼܬܼܵܐ<EOS>ܐܘܿ ܢܟܼܝܼܠܵܐ ܕܟܲܕܼ ܡܸܨܛܲܢܲܥ<EOS>ܡܦܲܪܣܸܐ ܢܲܦ̰ܫܹܗ ܘܠܵܐ ܝܵ̇ܕܲܥ<EOS>ܐܘܿ ܥܪܝܼܡܵܐ ܕܟܲܕܼ ܡܸܬܼܚܲܟܲܡ<EOS>ܡܚܵܘܸܐ ܓܠܝܼܙܘܼܬܼ ܪܸܥܝܵܢܹܗ<EOS>ܘܩܲܠܹ݂ܗ ܚܣܵܡܵܐ ܠܬܲܡܝܼܡܵܐ<EOS>ܘܟܲܣܝܹܗ ܒܢܲܚܬܵܐ ܕܨܸܢ̈ܥܵܬܼܵܐ<EOS>ܘܲܓܼܠ̣ܵܘ ܪܸܡܙܵܐ ܝܵ̇ܕܲܥ ܟܠ<EOS>ܠܬܲܚܦܝܼܬܼܵܐ ܕܲܨܢܝܼܥܘܼܬܹܗ<EOS>ܦܲܪܣܝܼ ܘܲܓܼܠ̣ܵܗ̇ ܠܣܲܢܝܘܼܬܹܗ<EOS>ܒܲܓܼܙܵܪ ܕܝܼܢܹܗ ܕܩܵܛ̇ܘܿܠܵܐ<EOS>ܘܚܵܘܝܵܗ̇ ܠܕܼܵܪܹ̈ܐ ܘܫܲܪ̈ܒܼܵܬܼܵܐ<EOS>ܠܲܬܼܒܲܥܬܼܵܐ ܕܥܵܘ̇ܠܘܼܬܹܗ<EOS>ܬܵܘ ܐܸܬܼܒܲܩܵܘ ܚܲܣܵܡܹ̈ܐ<EOS>ܒܓܼܘܼܢܚܹܗ ܪܲܒܵܐ ܕܲܚܣܵܡܵܐ<EOS>ܕܐܸܫܲܕܼ ܠܲܕܼܡ̇ܐ ܙܲܟܵܝܵܐ<EOS>ܘܟܲܣܝܹܗ ܡ̣ܢ ܝܵ̇ܕܲܥ ܟܠܵܐ<EOS>ܬܵܘ ܣܵܢ̈ܐܹܐ ܕܣܵܢܹ̇ܝܢ ܡܲܓܵܢ<EOS>ܠܐܲܚܲܝ̈ܗܘܿܢ ܒܲܕܼܡܘܼܬܼ ܩܵܐܹܝܢ<EOS>ܘܲܫܡܲܥܘ ܠܲܕܼܡ̇ܐ ܕܲܡܡܲܠܸܠ<EOS>ܘܥܵܢܹ̇ܐ ܠܹܗ ܪܸܡܙܵܐ ܟܲܣܝܵܐ<EOS>ܬܵܘ ܐܸܬܼܒܲܩܵܐ ܒܲܬܼܒܲܥܬܹܗ<EOS>ܕܩܵܛ̇ܘܿܠܵܐ ܕܲܩܛ݂ܲܠ ܡܲܓܵܢ<EOS>ܘܣܲܒܼܘ ܬܲܚܘܝܼܬܼܵܐ ܕܟܹܐܢܘܼܬܼܵܐ<EOS>ܕܲܟܼܡܵܐ ܠܚܝܼܡܵܐ ܠܩܵܛܘܿܠܹ̈ܐ<EOS>ܢܸܗܘܘܿܢ ܢܸܓܼܕܵܘ̈ܗܝ ܕܲܢܟܼܝܼܠܵܐ<EOS>ܬܲܚܘܝܼܬܼܵܐ ܠܝܲܨܪܵܐ ܒܝܼܫܵܐ<EOS>ܕܠܵܐ ܗ̄ܘ̣ܵܐ ܪܵܗܹ̇ܛ ܚܲܪܡ̇ܐܝܼܬܼ<EOS>ܒܲܫܒܼܝܼܠܹ̈ܐ ܕܩܵܛܘܿܠܘܼܬܼܵܐ<EOS>ܐܲܝܟ ܡܲܚܙܝܼܬܼܵܐ ܢܗܘܘܿܢ ܠܹܗ<EOS>ܫܲܒܼܥܵܐ ܢܸܓܼ̈ܕܹܿܐ ܕܥܲܠ ܩܵܐܹܝܢ<EOS>ܘܢܸܚܙܸܐ ܩܢܘܿܡܹܗ ܟܲܣܝܵܐܝܼܬܼ<EOS>ܒܙܵܘܥܵܐ ܘܢܵܘܕܵܐ ܕܥܲܠ ܦܲܓܼܪܹܗ<EOS>ܢܹܐܡܲܪ ܪܸܥܝܵܢܵܐ ܠܝܲܨܪܵܐ<EOS>ܕܲܚܙܝܼ ܠܵܐ ܬܸܚܣܘܿܡ ܡܲܓܵܢ<EOS>ܕܠܵܐ ܬܸܬܼܚܲܝܲܒܼ ܒܲܬܼܒܲܥܬܼܵܐ<EOS>ܫܒܲܥ ܒܲܫܒܲܥ ܫܲܒܼܥܝܼܢ ܙܲܒܼܢܝܼ̈ܢ<EOS>ܢܸܣܢܹܐ ܟܠܢܵܫ ܠܲܚܣܵܡܵܐ<EOS>ܕܲܚܣܵܡܵܐ ܡ̇ܘܠܸܕܼ ܩܸܛܠܵܐ ܗ̄ܘ̣<EOS>ܘܢܸܥܪܘܿܩ ܟܠܢܵܫ ܡ̣ܢ ܩܸܛܠܵܐ<EOS>ܕܩܸܛܠܵܐ ܬܒܲܥܬܹܗ ܡܲܪܝܼܪܵܐ ܗ̄ܝܼ<EOS>ܚܣܵܡܵܐ ܗ̄ܘ̣ ܥܸܩܵܪܹܗ ܕܩܸܛܠܵܐ<EOS>ܘܡ̣ܢ ܬܲܡ̇ܢ ܫܵܘ̇ܚܝܼܢ ܥܵܘܦܵܘ̈ܗܝ<EOS>ܘܐܲܝܢܵܐ ܕܐܵܟܹ̇ܠ ܡ̣ܢ ܦܹܐܪ̈ܵܘܗܝ<EOS>ܦܵܪܚܵܐ ܒܹܗ ܡܸܪܲܬܼ ܡ̇ܘܬܵܐ<EOS>ܚܣܵܡܵܐ ܫܵܪܹܒܼ ܒܲܒܼܪܝܼܬܼܵܐ<EOS>ܩܸܛܠܵܐ ܚܲܕܼܬܼܵܐ ܘܫܲܪܘܵܝܵܐ<EOS>ܘܫܲܪܝܼܘ ܪܵܕܹܝܢ ܚܲܣܵܡܹ̈ܐ<EOS>ܒܥܸܩ̈ܒܼܵܬܹܗ ܒܚܲܕܼ ܪܸܥܝܵܢܵܐ<EOS>ܚܣܵܡܵܐ ܬܪܲܨ ܢܝܼܫܵܐ ܢܟܼܝܼܠܵܐ<EOS>ܠܡܹܐܫܲܕܼ ܠܲܕܼܡ̇ܐ ܙܲܟܵܝܵܐ<EOS>ܘܐܲܠܸܦ ܐܸܢܘܿܢ ܠܲܢܟܼܝܼܠܹ̈ܐ<EOS>ܠܸܡܫܕܵܐ ܒܩܸܫܬܵܐ ܕܨܸܢ̈ܥܵܬܼܵܐ<EOS>ܗܘ̤ ܥܵܘܪܹܗ ܠܢܘܼܗܪܵܐ ܕܢܲܦ̰ܫܵܐ<EOS>ܘܣܲܡܝܼ ܠܙܵܘܥܹ̈ܐ ܕܪܸܥܝܵܢܵܐ<EOS>ܘܲܚ̣ܫܸܟ ܟܠܹܗ ܒܲܪܢܵܫܵܐ<EOS>ܡ̣ܢ ܢܘܼܗܪܵܐ ܕܦܵܪܘܿܫܘܼܬܼܵܐ<EOS>ܗܘ̤ ܥܲܒܼܕܵܗ̇ ܠܲܡܠܲܝܼܠܘܼܬܼܵܐ<EOS>ܒܲܕܼܡܘܼܬܼ ܪ̈ܲܚܫܵܐ ܕܠܵܐ ܡܸܠܬܼܵܐ<EOS>ܘܲܛ̣ܥܵܐ ܝܲܨܪܵܐ ܦܵܪܘܿܫܵܐ<EOS>ܚܸܟܼ̈ܡܵܬܼܵܐ ܕܲܡܠܝܼܠܘܼܬܹܗ<EOS>ܚܣܵܡܵܐ ܙܲܝܢܹܗ ܠܪܸܥܝܵܢܵܐ<EOS>ܕܢܸܬܼܟܲܬܲܫ ܥܲܡ ܚܲܒܿܝܼܒܼܵܘ̈ܗܝ<EOS>ܘܠܵܐ ܐܲܪܓܸܿܫ ܩܢܹܐ ܒܘܼܝܵܢܵܐ<EOS>ܟܲܕܼ ܚܵܪܹܒܼ ܠܲܟܼܢܵܘܵܬܹ̈ܗ<EOS>ܒܙܲܝܢܹܗ ܙܵܟܹ̇ܝܢ ܚܲܣܵܡܹ̈ܐ<EOS>ܘܚܵܣܢ̇ܝܼܢ ܣܸܕܼܪܹ̈ܐ ܕܟܹܐܢܘܼܬܼܵܐ<EOS>ܘܲܒܼܠܸܠܝܵܐ ܕܥܲܡܘܼܛܘܼܬܹܗ<EOS>ܫܵܕܹ̇ܝܢ ܓܹܐܪܹ̈ܐ ܒܢܲܗܝܼܪܵܐ<EOS>ܗܘ̤ ܡܚܲܟܸܿܡ ܠܹܗ ܠܚܲܣܵܡܵܐ<EOS>ܠܡܹܐܚܲܕܼ ܕܵܪܵܐ ܥܲܡ ܩܘܼܫܬܵܐ<EOS>ܘܡܲܠܸܦ ܠܹܗ ܙܢܲܝ̈ ܬܲܟܼܬܿܘܼܫܵܐ<EOS>ܕܢܸܬܼܟܲܬܲܫ ܒܐܸܣܟܹܿܝܡ ܚܘܼܒܵܐ<EOS>ܒܐܸܣܟܹܿܝܡ ܚܘܼܒܵܐ ܡܸܬܼܟܲܬܲܫ<EOS>ܚܲܣܵܡܵܐ ܐܲܝܟ ܛܲܢܵܢܵܐ<EOS>ܘܟܲܕܼ ܗܘ̤ ܣܵܢܐܵܐ ܗ̄ܘ̣ ܕܲܫܪܵܪܵܐ<EOS>ܛܵܐܹ̇ܝܢ ܐܲܝܟ ܪܵܚܹ̇ܡ ܫܲܝܢܵܐ<EOS>ܠܒܼܷܝܼܫ ܠܹܗ ܛܢܵܢܵܐ ܠܚܲܣܵܡܵܐ<EOS>ܐܲܝܟ ܬܵܒܼܘܿܥܵܐ ܕܘܵܠܝܼܬܼܵܐ<EOS>ܘܲܡܚܵܘܸܐ ܛܢܵܢܹܗ ܒܙܹܐܦܵܐ<EOS>ܘܣܵܬܲ݁ܪ ܟܠܢܵܫ ܘܵܠܝܼܬܼܵܐ<EOS>ܩܢܸܐ ܪܘܼܓܼܙܵܐ ܕܠܵܐ ܬܲܪܥܘܼܬܼܵܐ<EOS>ܠܘܼܩܒܲܠ ܫܸܡܥܵܐ ܕܛܵܒܼܵܬܼ̈ܐ<EOS>ܘܟܲܕܼ ܠܵܐ ܛܠܝܼܡ ܡ̣ܢ ܨܹܝܕܼ ܛܵܒܼܵܐ<EOS>ܩܵܒܹ̇ܠ ܟܠܢܵܫ ܘܲܡܪܲܛܸܢ<EOS>ܐܵܪܵܐ ܣܵܢ̇ܠܵܐ ܕܟܹܐܢܘܼܬܼܵܐ<EOS>ܡܵܢ ܢܵܨܹ̇ܝܬܿ ܥܲܡ ܫܲܪܝܼܪܹ̈ܐ<EOS>ܡܵܢܵܐ ܚܛ̣ܵܘ ܠܵܟ ܬܲܡܝܼܡܹ̈ܐ<EOS>ܕܐܵܟܲܠܲܬܿ ܟܠܢܵܫ ܩܲܪ̈ܨܲܝܗܘܿܢ<EOS>ܐܵܪܵܐ ܣܲܡܝܵܐ ܕܨܸܒܼܝܵܢܵܐ<EOS>ܡ̇ܢ ܡܸܬܼܟܲܬܿܫܲܬܿ ܥܲܡ ܢܘܼܗܪܵܐ<EOS>ܡ̇ܢܵܐ ܣܲܓܿܦܘܼܗ̇ ܠܣܲܡܝܘܼܬܼܵܟ<EOS>ܙܲܠܝܼܩܹ̈ܐ ܕܦܲܐܝܘܼܬܼ ܢܘܼܗܪܹܗ<EOS>ܐܸܢܗܘ̤ ܕܓܲܠ̣ܙܵܟ ܨܸܒܼܝܵܢܵܟ<EOS>ܡ̣ܢ ܩܘܼܫܬܵܐ ܢܘܼܗܪܵܐ ܕܲܬܼܪܹܝܢ<EOS>ܡ̇ܢ ܡܸܬܼܥܲܕܿܠܲܬܿ ܣܲܟܼܠܵܐܝܼܬܼ<EOS>ܟܲܕ ܠܵܐ ܛܠܝܼܡܲܬܿ ܡ̣ܢ ܢܘܼܗܪܵܐ<EOS>ܒܝܼܫܘܼܬܼܵܟ ܐܸܚܕܲܬ̤ ܬܲܪܥܵܐ<EOS>ܒܐܲܦܲܝ̈ ܢܘܼܗܪܵܐ ܕܒܼܵܒܼܵܬܼܵܟ<EOS>ܘܐܲܢ̄ܬܿ ܗ̄ܘ̣ ܓܠܲܙ̣ܬܵܝܗܝ ܠܲܩܢܘܿܡ̇ܟ<EOS>ܡ̣ܢ ܢܘܼܗܪܵܐ ܕܙܲܕܼܝܼܩܘܼܬܼܵܐ<EOS>ܠܲܝܬܿ ܥܸܠܬܼܵܐ ܠܲܢܟܼܝܼܠܘܼܬܼܵܟ<EOS>ܕܡܸܛܠ ܡ̇ܢܵܐ ܚܵܣܹ̇ܡ ܐܲܢ̄ܬܿ<EOS>ܕܐܵܦ ܗܝ̤ ܥܸܠܵܬܼܵܟ ܠܵܘ ܥܸܠܬܼܵܐ ܗ̄ܝܼ<EOS>ܐܸܠܵܐ ܐ̄ܣܟܹܿܝܡܵܐ ܕܲܓܵܠܵܐ<EOS>ܘܕܹܐܚܵܘܹܝܟ ܕܐܹܝܢ ܕܲܓܵܠ ܐܲܢ̄ܬܿ<EOS>ܘܕܿܓܵܠܵܐܝܼܬܼ ܩܵܒܹ̇ܠ ܐܲܢ̄ܬܿ<EOS>ܡ̣ܢ ܣܘܼܥܪ̈ܵܢܹܐ ܡܲܝܬܸܿܐ ܐ̄ܢܵܐ<EOS>ܬܲܚܘܝܼܬܼܵܐ ܠܛܵܠܘܿܡܘܼܬܼܵܟ<EOS>ܡ̇ܢܲܐ ܗ̄ܝܼ ܥܸܠܬܼܵܐ ܕܲܣܢ̣ܲܝܬܵܝܗܝ<EOS>ܕܢܵܘܣܵܐ ܙܲܗܝܵܐ ܕܓܸܠܝܵܢܹ̈ܐ<EOS>ܐܸܡܲܬܼܝ ܨܲܚܝܵܟ ܐܲܝܟ ܕܐܲܢ̄ܬܿ ܠܹܗ<EOS>ܘܐܲܝܟܵܐ ܓܲܢܝܵܟ ܒܲܕܼܡܘܼܬܼܵܟ<EOS>ܐܸܡܲܬܼܝ ܦܲܪ̣ܥܵܟ ܟܹܐܢܵܐܝܼܬܼ<EOS>ܚܘܼܒܼܠܹ̈ܐ ܒܝܼܫܹ̈ܐ ܕܐܵܘܙܸܦܬܵܝܗܝ<EOS>ܚܵܘܵܐ ܒܓܸܠܝܵܐ ܡ̇ܢ ܛܲܠ̣ܡܵܟ<EOS>ܘܗܵܐ ܐܝܼܬܼ ܐܲܬܼܪܵܐ ܠܲܪܛܘܼܢܝܵܟ<EOS>ܘܐܲܝܬܵܐ ܣܵܗ̈ܕܹܿܐ ܕܲܡܚܲܬܿܡܝܼܢ<EOS>ܠܐܸܫܛܵܪܵܐ ܕܕܿܓܵܠܘܼܬܼܵܟ<EOS>ܚܵܣ ܕܹܝܢ ܠܵܐ ܬܸܗܘܸܐ ܗܵܕܹܐ<EOS>ܕܙܹܐܦܵܟ ܢܸܙܟܸܿܐ ܠܲܫܪܵܪܐ<EOS>ܠܲܝܬܿ ܠܵܟ ܥܸܠܬܼܵܐ ܣܵܪܘܿܚܵܐ<EOS>ܒܵܬܲܪ ܓܲܒܵܐ ܕܫܲܪܝܼܪܹ̈ܐ<EOS>ܡܲܓܵܢ ܚܵܣ̇ܡܲܬܿ ܒܲܬܼܪ̈ܝܼܨܹܐ<EOS>ܟܲܕܼ ܠܵܐ ܣܲܓܿܦܘܼܗ̇ ܠܒܼܝܼܫܘܼܬܼܵܟ<EOS>ܕܠܵܐ ܥܸܠܬܼܵܐ ܛܵܢܲܬܿ ܟܠܫܵܥ<EOS>ܘܕܼܵܠ̇ܚܲܬܿ ܫܲܝܢܵܐ ܕܡܲܟܿܝܼܟܹ̈ܐ<EOS>ܝܲܨܪܵܐ ܒܝܼܫܵܐ ܡܓܲܪܸܐ ܠܵܟ<EOS>ܒܬܸܓܼܡܵܐ ܕܪ̈ܵܚܡܲܝ ܟܹܐܢܘܼܬܼܵܐ<EOS>ܘܲܒܼܣܲܝܦܵܐ ܕܡܹܐܟܲܠܩܲܪܨܵܐ<EOS>ܚܵܝ̇ܪܒܲܬܿ ܣܸܕܼܪܹ̈ܐ ܕܝܲܡܝܼܢܵܐ<EOS>ܠܗܵܒܹܝܠ ܓܠܲܝ̣ܙܬܵܝܗܝ ܡ̣ܢ ܚܲܝܹ̈ܐ<EOS>ܕܠܵܐ ܢܸܙܪܘܿܥ ܡܸܠܲܬܼ ܚܲܝܹ̈ܐ<EOS>ܘܲܠܒܲܪ ܪܵܚܹܝܠ ܙܲܒܸܿܢܬܵܝܗܝ<EOS>ܕܠܵܐ ܬܵܘܥܸܐ ܚܹܐܪܘܼܬܼ ܢܲܦ̰ܫܹܗ<EOS>ܠܝܲܥܩܘܿܒܼ ܛܪܲܕܬܵܝܗܝ ܡ̣ܢ ܥܘܼܡܪܵܐ<EOS>ܕܐܲܒܼܵܗܵܘ̈ܗܝ ܠܐܲܬܼܪܵܐ ܐ̄ܚܪܹܢܵܐ<EOS>ܘܠܲܒܼܪܹܗ ܕܝܲܥܩܘܿܒܼ ܫܲܢܝܼܬܵܝܗܝ<EOS>ܡ̣ܢ ܐܲܚܵܘ̈ܗܝ ܠܒܹܝܬܼ ܡܸܨܪ̈ܵܝܹܐ<EOS>ܠܐܝܼܘܿܒܼ ܦܵܥܠܵܐ ܟܲܫܝܼܪܵܐ<EOS>ܕܦܵܠܲ݁ܚ ܗ̄ܘ̣ܵܐ ܒܟܲܪܡ̇ܐ ܕܩܘܼܫܬܵܐ<EOS>ܫܲܠܲܚܬܵܝܗܝ ܡ̣ܢ ܡܲܪ̈ܗܵܛܵܘܗܝ<EOS>ܘܡ̣ܢ ܪܘܼܟܵܒܼܵܐ ܕܗܲܕܵܡ̇ܘ̈ܗܝ<EOS>ܐܲܢ̄ܬܿ ܗ̄ܘ̣ ܐܲܫܒܿܝܼܬܿ ܩܸܢܝܵܢܹܗ<EOS>ܘܐܲܢ̄ܬܿ ܪܲܦܝܼܬܿ ܪܘܼܟܵܒܼ<EOS>ܒܡܸܠܟܵܟ ܨܲܚܘܼܗܝ ܚܲܒܿܝܼܒܼܵܘ̈ܗܝ<EOS>ܘܲܗܘ̤ܵܐ ܣܵܢ̇ܐܵܐ ܠܩܲܪ̈ܝܼܒܼܵܘܗܝ<EOS>ܡܲܢ ܠܵܐ ܢܸܥܪܘܿܩ ܡ̣ܢ ܢܸܩܦܵܟ<EOS>ܚܣܵܡܵܐ ܣܵܢܵܐܵܐ ܕܚܲܒܿܝܼܒܼܵܘ̈ܗܝ<EOS>ܡܲܢ ܠܵܐ ܢܸܣܢܸܐ ܥܸܢܝܵܢܵܟ<EOS>ܣܵܬܼܘܿܪܵܐ ܕܫܲܦܝܼܪ̈ܵܬܼܵܐ<EOS>ܡܲܢ̣ܘܼ ܕܲܡܣܸܐ ܐܲܟܼܘܵܬܼܵܟ<EOS>ܘܡܲܢ̣ܘ ܕܲܚܪܸܫ ܒܲܕܸܡܘܼܬܼܵܟ<EOS>ܕܢܲܗܝܼܪܵܐ ܠܵܟ ܚܸܫܘܿܟܼܵܝܐ ܗ̄ܘ̣<EOS>ܘܫܸܡܥܵܐ ܬܪܝܼܨܵܐ ܢܟܼܝܼܠܘܼܬܼܵܐ<EOS>ܚܵܙܹ̇ܝܬܿ ܡܸܚܙܵܐ ܘܠܵܐ ܚܵܙܹ̇ܝܬܿ<EOS>ܘܨܵܝ̇ܬܲܬ ܫܸܡܥܵܐ ܕܠܵܐ ܣܘܼܟܵܠ<EOS>ܘܲܠܛܵܒܼܵܐ ܩܵܪܹ̇ܝܬܿ ܒܝܼܫܵܐ<EOS>ܘܲܠܒܼܝܼܫܵܐ ܡܟܲܢܹܝܬܿ ܛܵܒܼܵܐ<EOS>ܠܲܝܬܿ ܦܸܚܡܵܐ ܒܟܼܠ ܡ̇ܐ ܕܒܼܝܼܫܵܐ ܗ̄ܘ̣<EOS>ܕܣܵܠܹ̇ܩ ܠܘܼܩܒܲܠ ܒܝܼܫܘܼܬܵܟ<EOS>ܕܗܵܦܟܲܬܿ ܚܲܠܝܵܐ ܠܡܲܪܝܼܪܵܐ<EOS>ܘܡܲܡܲܪ ܐܲܢ̄ܬܿ ܚܲܠܝܘܼܬܼ ܩܘܼܫܬܵܐ<EOS>ܠܲܝܬܿ ܥܲܡܵܐ ܕܠܵܐ ܦܲܠܸܓܼܬܵܝܗܝ<EOS>ܒܚܸܪܝܵܢܵܐ ܕܚܲܕܼ ܥܲܠ ܚܲܒܼܪܹܗ<EOS>ܘܠܲܝܬܿ ܡܲܠܟܿܘܼܬܼܵܐ ܕܲܫܒܲܩ̣ܬܵܗ̇<EOS>ܕܲܬܼܩܵܘܸܐ ܒܫܲܝܢܵܐ ܚܲܕܼ ܝܘܿܡ<EOS>ܣܲܕܸܿܩܬܿ ܠܢܲܚܬܵܐ ܕܐܵܘܝܘܼܬܼܵܐ<EOS>ܕܲܙܩܝܼܪ ܗ̄ܘ̣ܵܐ ܒܚܘܼܒܵܐ ܕܟܼܠܵܐ<EOS>ܘܲܓܼܠܲܝ̣ܬܵܗ̇ ܠܢܲܟܼܦܘܼܬܼ ܐ̄ܢܵܫܵܐ<EOS>ܘܲܥܒ݂ܲܕܿܬܿ ܐܸܢܘܿܢ ܙܲܠܝܼܠܹ̈ܐ<EOS>ܐܘܿܗ ܡܸܢܵܟ ܕܵܠܲܚ̇ ܫܲܝܢܵܐ<EOS>ܘܲܡܪܲܦܸܐ ܚܘܼܒܵܐ ܕܟܼܠܵܐ<EOS>ܕܦܲܠܸܓܼܬܿ ܐܸܢܘܿܢ ܠܲܫ̈ܘܲܝܵܐ<EOS>ܠܲܡ̈ܢܵܘܵܬܼܵܐ ܕܟܼܠ ܐܸܣܟܹܿܝܡ<EOS>ܐܘܿܗ ܡܸܢܵܟ ܩܵܛܹ̇ܠ ܐ̄ܢܵܫܵܐ<EOS>ܘܲܡܛܲܠܸܩ ܚܲܝܹ̈ܐ ܒܡܵܘܬܵܐ<EOS>ܕܲܥ̣ܒܲܕܿܬܿ ܐܸܢܘܿܢ ܠܲܡܠܝܼ̈ܠܹܐ<EOS>ܡܸܬܼܟܲܬܿܫܲܝ̈ ܥܲܡ ܚܲܝܲܝ̈ܗܘܿܢ<EOS>ܐܵܪܵܐ ܚܲܪܡ̇ܐ ܕܠܵܐ ܪ̈ܲܚܡܹܐ<EOS>ܡ̇ܢܵܐ ܚܛܵܘܼ ܠܵܟ ܡ̇ܝܘܿܬܹ̈ܐ<EOS>ܕܓܲܪܝܼܬܿ ܐܸܢܘܿܢ ܒܲܛܢܵܢܵܐ<EOS>ܠܡܸܚܪܲܒܼ ܟܠܫܵܥ ܣܸܕܼܪ̈ܲܝܗܘܿܢ<EOS>ܒܓܼܵܢܲܝ̈ܟ ܡܲܠܟܵܐ ܕܟܹܐܢܘܼܬܼܵܐ<EOS>ܦܪܘܿܩ ܠܲܟܼܝܵܢܲܢ ܚܲܠܵܫܵܐ<EOS>ܕܲܫܒܸܐ ܠܝܲܨܪܹܗ ܡܲܪܝܼܪܵܐ<EOS>ܘܲܡܫܲܥܒܲܕܼ ܗܘ̤ ܠܲܩܢܘܿܡܹܗ<EOS>ܬܵܝ ܛܲܝܒܿܘܼܬܼܵܐ ܠܐܝܼܵܠܲܢ<EOS>ܘܩܘܼܡܝ ܒܐܲܦܲܝ̈ܢ ܐܲܝܟ ܕܲܡܥܵܕܲܬܿܝ<EOS>ܕܐܸܢ ܥܘܼܕܪܵܢܹܟܼܝ ܠܵܐ ܡܲܕܼܪܸܟ<EOS>ܛ̣ܒܲܥ ܠܹܗ ܟܝܵܢܲܢ ܒܲܚܣܵܡܵܐ<EOS>ܦܪܘܿܣܝ ܟܸܢܦܹ̈ܐ ܕܒܲܣܝܼܡܘܼܬܹܟܼܝ<EOS>ܘܣܲܬܲܪܝ ܓܸܢܣܲܢ ܡ̣ܢ ܝܲܨܪܲܢ<EOS>ܕܗܵܐ ܒܵܥܹ̇ܐ ܕܲܢܒܲܣܒܸܿܣ ܠܲܢ<EOS>ܒܢܝܼܒܹ̈ܐ ܩ̈ܫܲܝܵܐ ܕܲܚܣܵܡܵܐ<EOS>ܚܣܵܡܵܐ ܥܲܒܼܕܲܢ ܢܘܼܟܼܪ̈ܵܝܹܐ<EOS>ܠܒܲܝܬܵܝܘܼܬܼܵܐ ܕܥܘܼܕܼܪܵܢܹܟܼܝ<EOS>ܘܗܘ̤ ܐܲܦܩܲܢ ܡ̣ܢ ܝܵܪܬܿܘܼܬܼܵܐ<EOS>ܕܐܲܩܢܝܼܬܵܢ ܡ̣ܢ ܫܘܼܪܵܝܵܐ<EOS>ܚܣܵܡܵܐ ܙܲܒܿܢܵܗ̇ ܠܚܹܐܪܘܼܬܿܢ<EOS>ܘܲܗ̤ܘܲܝܢ ܥܲܒܼ̈ܕܹܿܐ ܠܲܚܛܝܼܬܼܵܐ<EOS>ܘܗܘ̤ ܐܲܝܬܿܢ ܡ̣ܢ ܪܲܒܿܘܼܬܼܵܐ<EOS>ܠܘܵܬܼ ܫܸܦܠܵܐ ܕܡ̇ܝܘܿܬܼܘܼܬܼܵܐ<EOS>ܝܲܨܪܵܐ ܡܲܪܝܼܪܵܐ ܚܲܒܼ݂ܫܲܢ<EOS>ܒܒܹܝܬܼ ܐܲܣܝܼܪܹ̈ܐ ܕܠܵܘ̈ܛܵܬܼܵܐ<EOS>ܘܐܸܚܲܕܼ ܒܐܲܦܲܝ̈ܢ ܣܵܩܘܿܪܵܐ<EOS>ܕܠܵܐ ܢܸܦܘܿܩ ܡ̣ܢ ܫܘܼܥܒܵܕܹܗ<EOS>ܡܲܢ̣ܘܼ ܕܲܥܘܝܼܪ ܐܲܟܼܘܵܬܲܢ<EOS>ܡ̣ܢ ܒܘܼܝܵܢܵܐ ܕܘܵܠܝܼܬܼܵܐ<EOS>ܕܲܡܕܲܝܲܪ ܒܲܢ ܩܵܛܘܿܠܲܢ<EOS>ܘܠܵܐ ܪܓܼܝܼܫܝܼܢܲܢ ܒܲܥܡܘܼܪܝܗ<EOS>ܡܲܢ̣ܘܼ ܕܲܚܪܸܫ ܐܲܝܟ ܐ̄ܢܵܫܵܐ<EOS>ܘܠܵܬ ܨܵܐܹ̇ܬܼ ܡܸܫܥܵܐ ܕܚܲܝܵܘ̈ܗܝ<EOS>ܕܲܡܓܲܡܲܪ ܝܵܬܹܗ ܟܠܢܵܫ<EOS>ܒܲܚܣܵܡܵܐ ܕܝܲܨܪܹܗ ܒܝܼܫܵܐ<EOS>ܠܛܝܼܫ ܠܹܗ ܣܲܝܦܵܐ ܕܪܸܥܝܵܢܹܗ<EOS>ܠܚܲܣܵܡܵܐ ܠܘܼܩܒܲܠ ܢܲܦܫܹܗ<EOS>ܘܡ̇ܐ ܕܲܣܒ݂ܲܪ ܕܲܡܚܵܐ ܚܲܒܼܪܹܗ<EOS>ܗܦܲܟ̣ ܣܲܝܦܹܗ ܡ̣ܚܵܝܗܝ ܥܲܠ ܠܸܒܹܿܗ<EOS>ܕܣܵܒܲ̇ܪ ܕܲܟܼܢܵܬܹܗ ܩܵܛܹ̇ܠ<EOS>ܒܝܲܕܼ ܡܲܚ̈ܘܵܬܼܵܐ ܕܠܸܫܵܢܹܗ<EOS>ܘܠܵܐ ܪܓܼܝܼܫ ܕܲܥܠܵܘܗܝ ܡܸܬܼܗܲܦܟܿܝܼܢ<EOS>ܓܹܐܪܹ̈ܐ ܕܒܲܕܲܪ ܣܸܦ̈ܘܵܬܹܗ<EOS>ܡܓܲܪܸܓܼ ܗܸܪܬܼܵܐ ܒܟܼܠܥܸܕܵܢ<EOS>ܕܢܸܗܘܸܐ ܐܲܬܼܪܵܐ ܠܲܚܣܵܡܹܗ<EOS>ܘܡܲܣܓܸܿܐ ܡܪܲܟܸܿܒܼ ܥܸܠ̈ܠܵܬܼܵܐ<EOS>ܕܢܲܝܬܸܿܐ ܠܓܸܠܝܵܐ ܣܘܼܥܪܵܢܹܗ<EOS>ܡܲܪܡܸܐ ܛܢܵܢܵܐ ܠܲܦܫܝܼ̈ܛܹܐ<EOS>ܐܲܝܟ ܠܸܩܛܵܐ ܩܕܼܵܡ ܦܵܪܲܚܬܼܵܐ<EOS>ܘܦܵܪܹܣ ܢܸܫܒܵܘ̈ܗܝ ܩܵܛܘܿܠܹ̈ܐ<EOS>ܘܲܡܦܲܟܲܪ ܟܠ ܡܘܼܫ̈ܚܵܬܼܵܐ<EOS>ܒܐܸܣܟܹܿܡܵܐ ܕܢܸܟܼܠܵܐ ܡܲܛܥܸܐ<EOS>ܚܲܣܵܡܵܐ ܒܲܟܼܢܵܘܵܬܹ̈ܗ<EOS>ܘܐܲܝܟ ܡܵܠܹ̇ܝܟ ܫܲܦܝܼܪ̈ܵܬܼܵܐ<EOS>ܡܚܵܘܸܐ ܢܲܦܫܹܗ ܠܘܵܬܼ ܐ̄ܢܵܫܵܐ<EOS>ܠܒܼܝܼܫ ܟܠܢܵܫ ܟܲܪܝܘܼܬܼ ܢܲܦܫܵܐ<EOS>ܘܲܡܥܲܛܲܦ ܫܸܡ ܚܵܘܣܵܢܵܐ<EOS>ܘܥܵܢܹ̇ܐ ܫܠܵܡܵܐ ܒܣܸܦܘܵܬܹ̈ܗ<EOS>ܘܲܠܛܝܼܫ ܣܲܝܦܵܐ ܒܪܸܥܝܵܢܹܗ<EOS>ܡܲܟܼܪܸܐ ܘܚܲܫܝܼܫ ܥܲܠ ܚܲܒܼܪܹܗ<EOS>ܐܲܝܟ ܚܵܐܹ̇ܣ ܥܲܠ ܗܲܕܵܡܹܗ<EOS>ܘܚܵܐܲ݁ܪ ܕܐܸܡܲܬܼܝ ܢܸܫܟܲܚ ܠܹܗ<EOS>ܦܸܠܥܵܐ ܠܡܸܓܼܡܲܪ ܨܸܒܼܝܵܢܹܗ<EOS>ܫܵܐܘܿܠ ܕܲܬܼܪܹܝܢ ܢܸܬܼܟܲܢܹܐ<EOS>ܚܲܣܵܡܵܐ ܕܣܵܢܹ̇ܐ ܠܐܲܚܵܘ̈ܗܝ<EOS>ܕܲܡܒܲܝܲܐ ܗ̄ܘ̣ܵܐ ܟܲܕܼ ܩܵܪܹ̇ܐ<EOS>ܒܹܪܝ ܕܵܘܝܼܕܼ ܒܲܢܟܼܝܼܠܘܼܬܼܵܐ<EOS>ܕܸܡܥܹ̈ܐ ܕܢܸܟܼܠܵܐ ܡܲܫܦܲܥ ܗ̄ܘ̣ܵܐ<EOS>ܫܵܐܘܿܠ ܠܘܼܩܒܲܠ ܒܲܪ ܐܝܼܫܲܝ<EOS>ܘܦܘܼܡܹܗ ܡܠܸܐ ܗ̄ܘ̣ܵܐ ܚܸܢ̈ܓܼܵܬܼܵܐ<EOS>ܘܪܸܥܝܵܢܹܗ ܠܵܛܹ̇ܫ ܣܲܝܦܵܐ<EOS>ܒܣܸܦ̈ܘܵܬܹܗ ܒܹܪܝ ܩܵܪܹܐ ܗ̄ܘ̣ܵܐ<EOS>ܘܣܵܢܹ̇ܐ ܒܟܲܣܝܘܼܬܼ ܚܘܼܫܵܒܹܗ<EOS>ܠܸܫܵܢܹܗ ܡܬܲܪܓܸܿܡ ܫܲܦܝܼܪ<EOS>ܘܲܦܬܼܝܼܠ ܡܲܡܠܠܵܐ ܕܪܸܥܝܵܢܹܗ<EOS>ܩܵܪܹܐ ܕܲܗܦܘܿܟ ܠܵܐ ܬܸܕܼܚܲܠ<EOS>ܒܹܪܝ ܕܵܘܝܼܕܼ ܠܵܐ ܐܲܒܼܐܸܫ ܠܵܟ<EOS>ܘܲܠܛܝܼܫ ܠܹܗ ܡܲܚܫܲܒܼܬܹܗ<EOS>ܐܲܝܟ ܓܲܢܵܒܼܵܐ ܠܘܵܬܼ ܩܸܛܠܵܐ<EOS>ܡܕܲܡ̈ܥܵܢ ܥܲܝܢܹ̈ܐ ܚܢܝܼܓܼܵܐܝܼܬܼ<EOS>ܘܩܵܥܹ̇ܐ ܦܘܼܡ̇ܐ ܢܟܼܝܼܠܵܐܝܼܬܼ<EOS>ܟܡܝܼܪ ܦܲܪܨܘܿܦܵܐ ܨܢܝܼܥܵܐܝܼܬܼ<EOS>ܘܲܡܣܵܘܲܚ ܠܸܒܵܐ ܠܲܕܡܵܐ<EOS>ܪܵܡ̇ܙܝܼܢ ܙܵܘܥܹ̈ܐ ܓܵܘܵܝܹ̈ܐ<EOS>ܠܪܸ̈ܓܼܫܹܐ ܕܦܲܓܼܪܵܐ ܒܲܪ̈ܵܝܹܐ<EOS>ܕܐܲܣܓܵܘ ܘܪܲܟܸܿܒܼܘ ܥܸܠ̈ܠܵܬܼܵܐ<EOS>ܕܐܸܣܟܲܡܹ̈ܐ ܕܟܲܕܵܒܼܘܼܬܼܵܐ<EOS>ܪܸܥܝܵܢܵܐ ܠܒܼܝܼܒ̣ ܥܲܠ ܩܸܛܠܵܐ<EOS>ܒܲܕܼܡܘܼܬܼܵܐ ܕܩܲܣܛܘܼܢܵܪܵܐ<EOS>ܘܠܸܫܵܢܵܐ ܡܲܟܿܝ̣ܟ ܩܵܠܹܗ<EOS>ܐܲܝܟ ܪܵܚ̇ܡܵܐ ܠܘܵܬܼ ܚܲܒܿܝܼܒܹܗ<EOS>ܐܘܿ ܚܣܵܡܵܐ ܟܡܵܐ ܡܲܪܝܼܪ ܐܲܢ̄ܬܿ<EOS>ܘܠܲܝܬܿ ܦܸܚܡܵܐ ܠܲܢܟܼܝܼܠܘܼܬܼܵܟ<EOS>ܘܥܵܘ̣ܠܵܐ ܕܟܼܠܵܗ̇ ܥܵܡܲܪܬܵܐ<EOS>ܠܵܐ ܣܵܦܹ̇ܩ ܥܲܡ ܒܝܼܫܘܼܬܼܵܟ<EOS>ܐܘܿ ܢܸܟܼܠܵܐ ܕܲܢܟܼܝܼܠ ܟܠܹܗ<EOS>ܘܠܲܝܬܼ ܒܹܗ ܕܘܼܟܿܬܼܵܐ ܕܲܦܫܝܼܛܵܐ<EOS>ܐܘܿ ܨܢܝܼܥܵܐ ܕܡܲܕܸܿܐ ܟܠܫܵܥ<EOS>ܡܸܪܬܼܵܐ ܒܲܕܼܡܘܼܬܼ ܚܲܠܝܘܼܬܼܵܐ<EOS>ܐܘܿ ܟܸܢܵܪܵܐ ܕܲܡܪܲܟܲܒܼ<EOS>ܒܡܵܢܹ̈ܐ ܕܲܡܼܬܲܚ ܨܸܢ̈ܥܵܬܼܵܐ<EOS>ܐܘܿ ܐܲܒܿܘܼܒܼܵܐ ܪܲܓܿܘܼܙܵܐ<EOS>ܕܙܵܡܲܪ ܩܵܠܹܗ ܕܣܲܡ ܡ̇ܘܬܵܐ<EOS>ܚܠܸܐ ܘܲܪܓܼܝܼܓܼ ܩܵܠ ܢܸܥ̈ܡܵܬܹܗ<EOS>ܟܲܕܼ ܙܵܡܲ݁ܪ ܟܲܕܵܒܼܵܐܝܼܬܼ<EOS>ܘܟܲܣܝܵܐ ܒܫܘܼܠܵܡ ܩܝܼܢܵܬܹ̈ܗ<EOS>ܡܸܪܲܬܼ ܡ̇ܘܬܵܐ ܠܫܵܡܘܿܥܵܘ̈ܗܝ<EOS>ܡܚܲܬܼܚܸܬܼ ܫܸܡܥܵܐ ܕܲܙܡ̇ܪܹܗ<EOS>ܠܟܼܠ ܐܸܕܼܢܹ̈ܐ ܕܲܢܨܘܼܬܼܢܵܝܗܝ<EOS>ܘܡ̇ܐ ܕܲܡ̣ܛܵܐ ܩܵܠܹܗ ܠܢܲܦܫܵܐ<EOS>ܕܲܠܚܵܗ̇ ܘܝܲܒܸܿܠ ܫܲܦܝܘܼܬܼܵܗ̇<EOS>ܒܐܸܣܟܹܿܝܡ ܪܵܚ̇ܡܵܐ ܡܸܬܼܕܲܡܸܐ<EOS>ܒܫܘܼܪܵܝ ܡܲܡܠܠܹܗ ܩܲܕܼܡ̇ܝܵܐ<EOS>ܘܒܼܝܼܫܵܐ ܚܲܪܬܼܵܐ ܕܦܸܬܼܓܼܵܡܹܗ<EOS>ܡ̣ܢ ܣܵܢ̇ܐܵܐ ܘܡ̣ܢ ܩܵܛ̇ܘܿܠܵܐ<EOS>ܒܫܵܐܘܿܠ ܢܸܚܙܸܐ ܒܝܼܫܘܼܬܹܗ<EOS>ܕܲܟܼܡܵܐ ܐܲܫܕ̣ܵܗ̇ ܥܲܠ ܕܵܘܝܼܕ<EOS>ܘܟܲܕܼ ܛܵܒܼ ܓܲܠܝܵܐ ܐܲܝܟ ܫܸܡܫܵܐ<EOS>ܟܲܣܝܵܗ̇ ܒܐܸܣܟܹܿܝܡ ܟܲܪܝܘܼܬܼܵܐ<EOS>ܠܫܵܐܘܿܠ ܢܸܚܙܘܿܢ ܚܲܣܵܡܹ̈ܐ<EOS>ܕܣܲܡܝܹܗ ܚܣܵܡܵܐ ܠܪܸܥܝܵܢܹܗ<EOS>ܘܠܵܐ ܚ̣ܙܵܐ ܫܘܼܦܪܵܐ ܕܢܸܨܚܵܢܵܘ̈ܗܝ<EOS>ܕܒܲܪ ܐܝܼܫܲܝ ܕܲܟܼܡܵܐ ܪܓܼܝܼܓܼܝܼܢ<EOS>ܒܹܗ ܢܸܬܼܒܲܩܘܿܢ ܚܲܪ̈ܡ̇ܢܹܐ<EOS>ܕܣܵܢܹ̇ܝܢ ܡܲܓܵܢ ܕܐܲܚܲܝ̈ܗܘܿܢ<EOS>ܕܥܲܠ ܕܐܲܣܓܿܝܼ ܘܲܣܩܲܪ ܣܲܓܿܝܼ<EOS>ܩܲܛܠܹܗ ܚܣܵܗܵܐ ܒܝܲܕܼ ܥܘܼܪ̈ܠܹܐ<EOS>ܢܸܗܘܸܐ ܕܵܘܝܼܕܼ ܡܲܚܙܝܼܬܼܵܐ<EOS>ܠܲܚܣܲܝܼܡܹ̈ܐ ܒܐܘܼ̈ܠܨܵܢܲܝܗܘܿܢ<EOS>ܕܣܲܝܒܲܪ ܨܲܥܪܵܐ ܘܲܪܕܼܘܼܦܝܵܐ<EOS>ܫܩ݂ܲܠ ܬܵܓܹܿܗ ܒܚܲܕܼ ܚܘܼܡܣܵܢܗ<EOS>ܒܢܝܼܫܵܐ ܕܚܘܼܒܹܿܗ ܢܸܬܿܕܲܡܘܿܢ<EOS>ܪ̈ܚܡܲܝ ܚܘܼܒܵܐ ܪܘܼܚܵܢܵܐ<EOS>ܕܪܲܟܸܿܒܼ ܩܵܠܹ̈ܐ ܕܐܘܿܠ̈ܝܵܬܼܵܐ<EOS>ܥܲܠ ܩܵܛ̇ܘܿܠܹܗ ܚܢܝܼܓܼܵܐܝܼܬܼ<EOS>ܒܚܲܕܼ ܫܵܐܘܿܠ ܢܹܐܠܲܦ ܟܠܢܵܫ<EOS>ܚܲܪܬܹܗ ܒܝܼܫܬܵܐ ܕܲܚܣܵܡܵܐ<EOS>ܘܲܒܼܕܵܘܝܼܕܼ ܢܸܚܙܸܐ ܦܹܐܪ̈ܵܘܗܝ<EOS>ܕܚܘܼܒܵܐ ܕܲܟܼܡܵܐ ܒܲܣܝܼܡܝܼܢ<EOS>ܒܡܲܠܟܵܐ ܘܡܲܠܟܵܐ ܢܸܬܼܒܲܩܸܐ<EOS>ܚܲܕܼ ܕܲܚܣ݂ܲܡ ܘܲܐ̄ܚܪܹܝܢ ܕܲܚܣܝܼܡ<EOS>ܠܚܲܣܵܡܵܐ ܩܲܛ̣ܠܹܗ ܚܣܵܡܵܐ<EOS>ܘܠܲܚܣܝܼܡܵܐ ܐܲܚܝܹܗ ܚܘܼܒܵܐ<EOS>ܚܣܵܡܵܐ ܒܫܵܐܘܿܠ ܚܵܘܝܼ ܠܲܢ<EOS>ܕܲܟܼܡܵܐ ܣܵܢܹ̇ܐ ܠܩܲܪ̈ܝܼܒܼܵܘܗܝ<EOS>ܘܚܘܼܒܵܐ ܒܕܼܵܘܝܼܕܼ ܐܲܠܸܦ ܠܲܢ<EOS>ܕܲܟܼܡܵܐ ܪܵܚܹ̇ܡ ܚܲܒܿܝܼܒܼܵܘ̈ܗܝ<EOS>ܗܵܐ ܓܠ̣ܵܐ ܠܲܢ ܢܸܟܼܠܹܗ ܟܲܣܝܵܐ<EOS>ܡ̇ܘܬܹܿܗ ܕܫܵܐܘܿܠ ܚܲܣܵܡܵܐ<EOS>ܠܵܐ ܢܸܬܼܦܲܟܲܪ ܪܸܥܝܵܢܲܢ<EOS>ܒܢܸܫ̈ܒܹܿܐ ܟܣܲܝܵ̈ܐ ܕܨܸܢܥܵܬܹ̈ܗ<EOS>ܗܵܐ ܐܲܠܸܦ ܠܲܢ ܒܲܪ ܐܝܼܫܲܝ<EOS>ܕܐܲܝܟܲܢ ܢܸܙܟܸܿܐ ܠܲܟܼܡܹܐܢܵܘ̈ܗܝ<EOS>ܢܦܲܟܲܗ ܡܸܪܬܼܵܐ ܕܚܲܣܵܡܹ̈ܐ<EOS>ܒܚܲܠܝܘܼܬܼ ܚܘܼܒܵܐ ܐܲܝܟ ܕܵܘܝܼܕܼ<EOS>ܢܹܐܡܲܪ ܚܘܼܒܵܐ ܒܦܘܼܡ ܕܵܘܝܼܕܼ<EOS>ܠܲܚܣܵܡܵܐ ܫܵܐܘܿܠ ܕܲܬܼܪܹܝܢ<EOS>ܕܡ̇ܢܵܐ ܚܛܹ̇ܝܬܼ ܠܵܟ ܚܲܣܵܡܵܐ<EOS>ܕܪܵܕܦܲܬܼ ܠܝܼ ܒܲܕܼܡܘܼܬܼ ܫܵܐܘܿܠ<EOS>ܢܸܬܼܿܠ ܕܝܼܢܵܐ ܕܲܛܠܘܼܡܝܹܗ<EOS>ܚܣܝܼܡܵܐ ܠܒܼܵܚܲܪ ܟܲܣ̈ܝܵܬܼܵܐ<EOS>ܕܗܘ̤ ܡܚܲܝܸܒܼ ܠܹܗ ܠܚܲܣܵܡܵܐ<EOS>ܒܲܬܼܒܲܥܬܼܵܐ ܐܲܝܟ ܕܲܠܫܵܐܘܿܠ<EOS>ܒܡܵܘܬܹܿܗ ܕܫܵܐܘܿܠ ܐܸܬܼܟܲܪܙܲܬ̤<EOS>ܬܒܲܥܬܼܵܐ ܩܫܝܼܬܼܵܐ ܕܚܲܣܵܡܹ̈ܐ<EOS>ܘܲܒܼܪܘܼܡܪܵܓܹܗ ܕܒܲܪ ܐܝܼܫܲܝ<EOS>ܟܠܝܼܠ ܙܵܟܼܘܼܬܼܵܐ ܕܲܛܠܝܼܡܹ̈ܐ<EOS>ܠܵܐ ܬܸܟܼܪܸܐ ܛܠܝܼܡ ܒܲܚܣܵܡܵܐ<EOS>ܒܩܵܠ ܨܘܿܚ̈ܝܵܬܹܗ ܕܚܲܣܵܡܵܐ<EOS>ܣܲܝܒܲܪ ܘܲܫܬܼܘܿܩ ܐܲܝܟ ܕܵܘܝܼܕܼ<EOS>ܕܬܲܡܠܸܟ ܥܲܡܹܗ ܒܫܘܼܠܵܡܵܐ<EOS>ܠܵܐ ܬܸܫܬܲܒܼܗܲܪ ܚܲܣܵܡܵܐ<EOS>ܒܡܹܐܟܲܠܩܲܪܨܵܐ ܟܲܕܼܵܒܵܐ<EOS>ܕܲܥܬܼܝܼܕܼ ܗ̄ܘ̣ ܕܢܸܥܘܿܠ ܣܲܝܦܵܟ<EOS>ܒܓܼܵܘ ܠܸܒܵܟ ܐܲܝܟ ܕܲܒܼܫܵܐܘܿܠ<EOS>ܠܵܐ ܬܸܪܢܸܐ ܚܣܵܡܵܐ ܕܲܙܟܲܝܬܿ<EOS>ܠܲܡܲܟܿܝܼܪܹ̈ܐ ܒܲܚܬܼܝܼܪܘܼܬܼܵܐ<EOS>ܠܗܘܿܢ ܙܲܟܿܝܼܬܿ ܟܲܕܼ ܠܵܐ ܨܵܒܹ̇ܝܬܿ<EOS>ܕܥܲܙܝܼܘ ܠܘܼܩܒܲܠ ܨܸܢ̈ܥܵܬܼܵܟ<EOS>ܐܲܢ̄ܬܿ ܚܲܝܵܒܼ ܐܲܢ̄ܬܿ ܡ̣ܢ ܕܲܗ̤ܘܲܝܬܿ<EOS>ܘܠܵܐ ܫܩܝܼܠܵܐ ܠܵܟ ܙܵܟܼܘܼܬܼܵܐ<EOS>ܕܗ̤ܝ ܙܵܟܼܘܼܬܼܵܟ ܟܘܼܐܵܪܵܐ ܗ̄ܝܼ<EOS>ܘܢܸܨܚܵܢܵܟ ܒܸܗܬܲܬܼ ܐܲܦܹ̈ܐ<EOS>ܐܸܡܲܬܼܝ ܐܲܨܠܲܚ ܣܘܼܥܪ݁ܵܢܵܟ<EOS>ܐܸܠܵܐ ܒܓܼܘܼܡܕܵܐ ܣܵܪܘܿܚܵܐ<EOS>ܘܐܲܝܟܵܐ ܙܟܼܵܐ ܢܸܟܼܠܵܟ ܣܲܢܝܵܐ<EOS>ܐܸܠܵܐ ܒܚܘܼܬܼܪܵܐ ܡܲܪܵܚܵܐ<EOS>ܣܲܡܝܵܐ ܐܲܢ̄ܬܿ ܓܠܝܼܙ ܡ̣ܢ ܢܘܼܗܪܵܐ<EOS>ܘܠܵܐ ܡܸܬܼܒܲܩܹܝܬܿ ܒܲܫܪܵܪܵܐ<EOS>ܘܣܲܢ̈ܝܵܢ ܠܵܟ ܫܲܦܝܪ݁ܵܬܼܵܐ<EOS>ܘܲܪ̈ܚܝܼܡܵܢ ܠܵܟ ܒܝܼ̈ܫܵܬܼܵܐ<EOS>ܓܸܠܵܐ ܕܲܒܼܥܲܝܢܹܗ ܕܐܲܚܘܼܟ<EOS>ܚܵܙܹ̇ܐ ܐܲܢ̄ܬܿ ܐܲܝܟ ܩܵܪܝܼܬܼܵܐ<EOS>ܘܩܵܪܝܼܬܼܵܐ ܕܲܒܼܒܼܵܒܼܵܬܼ̈ܟ<EOS>ܐܵܦܠܵܐ ܕܐܝܼܬܹܝܗ̇ ܚܵܫܹ̇ܒܼ ܐܲܢ̄ܬܿ<EOS>ܐܲܦܸܩ ܠܘܼܩܕܼܵܡ ܚܲܣܵܡܵܐ<EOS>ܪܘܼܓܼܙܵܐ ܩܲܫܝܵܐ ܕܪܸܥܝܵܢܵܟ<EOS>ܘܗܵܝܕܹܿܝܢ ܕܵܝ̇ܢܲܬܿ ܥܲܡ ܚܲܒܼܪܵܟ<EOS>ܥܲܠ ܒܘܼܨܵܪܵܐ ܕܲܒܼܢܲܦܫܹܗ<EOS>ܡ̇ܢܵܐ ܡܨܲܠܠܲܬܿ ܙܹܐܦܵܢܵܐ<EOS>ܒܵܩܹ̈ܐ ܘܒܼܵܠ̇ܥܲܬܿ ܚܲܝ̈ܘܵܬܼܵܐ<EOS>ܡ̇ܢܵܐ ܡܕܲܟܹܿܝܬܿ ܗܲܕܵܡܹ̈ܐ<EOS>ܘܛܲܡܐܝܼܢ ܙܵܘܥܹ̈ܐ ܓܵܘ̈ܝܹܐ<EOS>ܠܡܵܢ ܢܵܨܹ̇ܝܬܿ ܥܲܡ ܚܲܛܵܝܹ̈ܐ<EOS>ܐܲܝܟ ܓܵܡ̇ܘܿܪܵܐ ܕܟܹܐܢܘܼܬܼܵܐ<EOS>ܐܸܡܲܬܼܝ ܚܵܘܝܼܬܿ ܐܘܼܟܼܦܵܢܵܟ<EOS>ܒܲܬܸܒܲܥܬܼܵܐ ܕܲܚܠܵܽܦ ܩܘܼܫܬܵܐ<EOS>ܐܘܿܗ ܡܸܢܵܟ ܢܲܟܿܘܼܠܬܼܵܢܵܐ<EOS>ܟܡܵܐ ܡܲܛܥܸܐ ܐܲܢ̄ܬܿ ܒܲܫܪܵܪܵܐ<EOS>ܕܟܲܕܼ ܗܘ̤ ܣܵܢ̇ܐܵܐ ܗ̄ܘ̣ ܕܲܢܟܼܝܼܠܹ̈ܐ<EOS>ܛܥܝܼܢ ܐܲܢ̄ܬܿ ܢܝܼܫܹܗ ܢܟܼܝܼܠܵܐܝܼܬܼ<EOS>ܐܘܿܗ ܡܸܢܵܟ ܣܲܡܝܵܐ ܕܲܬܼܪܹܝܢ<EOS>ܕܲܫܘܸܐ ܠܹܗ ܢܘܼܗܪܵܐ ܘܚܸܫܟܵܐ<EOS>ܘܟܲܕܼ ܢܘܼܗܪܵܐ ܡܲܦܲܨܲܚ ܟܠܵܐ ܗ̄ܘ̣<EOS>ܟܡܝܼܪܵܬܼ ܠܘܼܩܒܲܠ ܙܲܠܝܼܩܵܘ̈ܗܝ<EOS>ܒܵܟ ܢܸܬܿܕܲܡܘܿܢ ܦܵܪ̈ܘܿܫܹܐ<EOS>ܕܲܟܼܡܵܐ ܓܠܝܼܙܲܬܿ ܡ̣ܢ ܩܘܼܫܬܵܐ<EOS>ܘܲܥܠܲܝܟ ܢܸܒܼܟܿܘܿܢ ܝܵܕܲܘܿܥܹ̈ܐ<EOS>ܕܟܲܕܼ ܚܲܝ ܐܲܢ̄ܬܿ ܡܝܼܬܼܵܐ ܐ̄ܢܬܿ ܕܲܬܼܪܹܝܢ<EOS>ܚܲܝܲܝ̈ܟ ܠܵܘ ܚܲܝܹ̈ܐ ܐܸܢܘܿܢ<EOS>ܕܲܡܛܲܠܸܩ ܚܲܝܹ̈ܐ ܒܚܲܝܲܝ̈ܟ<EOS>ܘܲܠܘܲܝ ܡ̣ܝܼܬܿܬܿ ܡ̣ܢ ܫܘܼܪܵܝܵܐ<EOS>ܘܒܲܛܝܼܠ ܗ̄ܘ̣ܵܐ ܡ̇ܘܬܵܐ ܒܡܵܘܬܵܟ<EOS>ܐܲܢ̄ܬܿ ܗ̄ܘ̣ ܕܪܲܫ̣ܬܵܗ̇ ܩܲܕܼܡ̇ܝܑܬܼ<EOS>ܠܐܘܼܪܚܵܐ ܕܡ̇ܘܬܵܐ ܥܲܠ ܐ̄ܢܵܫܵܐ<EOS>ܘܐܸܠ̣ܘ ܐܲܪܦܝܼ ܨܸܢ̈ܥܵܬܼܵܟ<EOS>ܟܒܲܪ ܠܵܐ ܐܲܡܠܸܟ ܡ̇ܪܘܿܕܼܵܐ<EOS>ܐܵܪܵܐ ܣܵܢ̇ܐܐ ܕܐ̄ܢܵܫܘܼܬܼܵܐ<EOS>ܡ̇ܢܵܐ ܚܛܵܬ̤ ܠܵܟ ܐ̄ܢܵܫܘܼܬܿܢ<EOS>ܕܲܩܛܲܠ̣ܬܵܢ ܡ̣ܢ ܫܘܼܪܵܝܵܐ<EOS>ܘܠܵܐ ܣܵܒܼ̇ܥܲܬܿ ܡ̣ܢ ܚܘܼܒܵܠܲܢ<EOS>ܐܵܪܵܐ ܨܗܸܐ ܠܲܕܼܡ̇ܐ ܕܐ̄ܢܵܫܵܐ<EOS>ܟܲܕܿܘܼ ܪܓܼܝܼܓܲܬܿ ܠܐܲܒܼܕܵܢܲܢ<EOS>ܦܘܼܫ ܩܲܠܝܼܠ ܡ̣ܢ ܚܲܪܡܘܼܬܼܵܟ<EOS>ܘܐܲܪܦܵܐ ܣܪܝܼܕܼܵܐ ܠܲܟܼܝܵܢܲܢ<EOS>ܡ̇ܢܵܐ ܫܓܼܝܼܪܲܬܿ ܒܲܛܢܵܢܵܐ<EOS>ܘܝܵܩ̇ܕܲܬܿ ܠܘܼܩܒܲܠ ܦܘܼܪܩܵܢܲܢ<EOS>ܟܠܝܼ ܚܸܡܬܼܵܐ ܕܫܲܠܗܹܒܼܝܼܬܼܵܟ<EOS>ܕܠܵܐ ܬܛܲܠܸܩ ܠܲܢ ܟܠ ܡ̣ܢ ܟܠܹܗ<EOS>ܡܲܢ ܕܹܝܢ ܥܲܩ̣ܪܹܗ ܠܥܸܩܵܪܵܟ<EOS>ܘܦܲܣܩܵܗ̇ ܠܡܵܘܥܝܼܬܼ ܒܝܼܫܘܼܬܼܵܟ<EOS>ܕܠܵܐ ܬܚܲܠܸܦ ܬܸܛܥܲܢ ܦܹܐܪܹ̈ܐ<EOS>ܕܡܲܡܲܪܝܼܢ ܚܲܠܝܘܼܬܼ ܛܵܒܼܵܬܼ̈ܐ<EOS>ܠܘܲܝ ܕܹܝܢ ܐܸܬܼܚܲܒܲܠ ܙܲܪܥܵܟ<EOS>ܘܠܵܐ ܐܸܬܼܪܲܟܲܒ̣ ܬܘܼܩܵܢܵܟ<EOS>ܠܘܲܝ ܠܵܐ ܦܸܬܼܚܲܬ̤ ܝܵܠܹܕܿܬܵܟ<EOS>ܬܲܪܥܵܐ ܒܐܲܦܲܝ̈ ܡܲܦܲܩܬܵܟ<EOS>ܠܵܘ ܠܵܟ ܣܲܓܦܲܬ̤ ܒܝܼܫܘܼܬܼܵܟ<EOS>ܐܸܠܵܐ ܠܟܼܠܢܵܫ ܫܲܘܝܵܐܝܼܬܼ<EOS>ܘܐܵܦ ܐܲܝܢܵܐ ܕܲܡܩܲܛܪܸܓܼ ܠܵܟ<EOS>ܬܘܼܩ̈ܠܵܬܼܵܐ ܩܵܢܹ̇ܐ ܒܫܲܪܒܵܟ<EOS>ܒܫܲܪܒܵܟ ܫܲܚܝ̣ܩܘܼܢܝ ܚܘܼܫܵܒܲܝ̈<EOS>ܕܐܸܓܼܠܹܐ ܣܲܢܝܘܼܬܼ ܒܝܼܫܘܼܬܼܵܟ<EOS>ܘܲܚܣ݂ܲܢܬܲܢܝ ܡܲܪܝܼܪܘܼܬܼܵܟ<EOS>ܘܢܸܦܩܹ̇ܬܼ ܠܝܼ ܠܒܲܪ ܡ̣ܢ ܛܲܟܸܣܵܐ<EOS>ܒܲܣܒܼܝܼܣܘܼܬܼ ܢܸܟܼܠܲܝ̈ܟ ܬܸܡܗܹ̇ܬܼ<EOS>ܘܐܸܬܼܥܲܕܿܠܹܬܼ ܒܲܡܬܲܩܢܵܢܵܟ<EOS>ܘܟܲܕܼ ܣܸܒܼܪܹܬܼ ܕܠܵܐ ܡܲܟܸܿܣ ܐ̄ܢܵܐ<EOS>ܠܲܩܢܘܿܡܝ ܚܲܝܒܹܬܼ ܕܐܸܬܼܥܲܕܲܠ<EOS>ܐܘܿ ܟܡܵܐ ܡܲܟܿܝܵܐ ܒܝܼܫܘܼܬܼܵܟ<EOS>ܠܚܲܒܿܝܼܒܲܝ̈ܟ ܘܲܠܣܵܩܘܿܪ̈ܲܝܟ<EOS>ܘܐܸܢ ܩܲܠܣܵܟ ܐ̄ܢܵܫ ܫܘܼܢܵܩܵܐ ܗ̄ܘ̣<EOS>ܘܐܸܢܗܘ̤ ܕܓܲܢܝܵܢ ܥܸܕܼܠܵܝܵܐ<EOS>ܥܸܕܠܹ̇ܬܼ ܕܥܲܠ ܡ̇ܢ ܐܸܬܿܬܲܩܲܢܬܿ<EOS>ܕܲܚܙܹ̇ܝܬܼ ܚܲܪܒܵܐ ܕܲܩܛܝܼܠܲܝ̈ܟ<EOS>ܘܲܬܼܘܵܢܝ ܪܸܥܝܵܢܝ ܕܐܸܬܿܕܲܟܼܪܹܬܼ<EOS>ܕܒܼܝܼܫܘܼܬܼܵܟ ܕܠܵܘ ܕܲܟܼܝܵܢܵܐ ܗ̄ܝܼ<EOS>ܒܲܪ ܚܹܐܪܹ̈ܐ ܒ̣ܪܵܟ ܒܵܪܘܿܝܵܐ<EOS>ܘܥܲܒܼܕܵܟ ܡ̇ܪܵܐ ܕܨܸܒܼܝܵܢܵܟ<EOS>ܘܕܸܝܼܠܵܟ ܐܸܢܹܝܢ ܬܲܪ̈ܬܲܝܗܹܝܢ<EOS>ܠܡܸܦܪܲܫ ܩܘܼܫܬܵܐ ܡ̣ܢ ܙܹܐܦܵܐ<EOS>ܠܵܐ ܡ̇ܪܝ ܬܲܩܸܨ ܠܝܼ ܗܵܕܹܐ<EOS>ܕܐܸܬܼܥܲܕܿܠܹܬܼ ܡܲܪܵܚܵܐܝܼܬܼ<EOS>ܘܩܲܛܪܸܓܼܬܹܿܗ ܠܝܲܨܪܵܐ ܒܝܼܫܵܐ<EOS>ܕܡ̇ܘܥܸܐ ܚܣܵܡܵ ܡܲܪܝܼܪܵܐ<EOS>ܠܲܝܬܿ ܠܹܗ ܩܢܘܿܡ̇ܐ ܠܲܚܣܵܡܵܐ<EOS>ܕܕܲܡ ܫܲܦܝܼܪ ܥܸܕܼܠܹ̇ܬܼ ܪܸܡܙܹܗ<EOS>ܝܲܨܪܲܢ ܗ̄ܘ̣ ܕܚܵܣܹ̇ܡ ܟܠܢܵܫ<EOS>ܒܫܲܦܝܼܪܵܬܼܵܐ ܕܲܚܕܵܕܹ̈ܐ<EOS>ܝܲܨܲܪܲܢ ܡ̇ܘܠܸܕܼ ܠܲܚܣܵܡܵܐ<EOS>ܘܲܡܪܲܒܸܿܐ ܠܹܗ ܒܨܸܢ̈ܥܵܬܼܵܐ<EOS>ܘܡܵܐ ܕܐܸܬܼܓܲܡܪܲܬ̤ ܒܝܼܫܘܼܬܹܗ<EOS>ܕܲܠܚܹ݂ܗ ܠܥܵܠܡܵܐ ܒܚܲܕܼ ܦܹܐܪ̈ܵܘܗܝ<EOS>ܐܵܦܠܵܐ ܝܲܨܪܲܢ ܠܵܐ ܐܝܼܬܼܵܘܗܝ<EOS>ܩܢܘܿܡ̇ܐܝܼܬܼ ܒܸܠܥܵܕܼ ܢܲܦܫܵܐ<EOS>ܦܵܪܘܿܫܘܼܬܼܵܐ ܗ̄ܝܼ ܕܲܒܼܢܲܦܫܵܐ<EOS>ܕܡܸܣܬܲܥܪܵܐ ܒܟܼܠ ܐܸܣܟܹܿܡܝܼ̈ܢ<EOS>ܢܲܦܫܵܐ ܗ̄ܝܼ ܡ̇ܪܬܹܿܗ ܕܒܲܪܢܵܫܵܐ<EOS>ܕܫܲܠܝܼܛܵܐ ܒܙܵܘܥܹ̈ܐ ܘܪܸ̈ܓܼܫܹܐ<EOS>ܗܘ̤ܝ ܡܕܲܒܿܪܵܐ ܠܹܗ ܠܲܟܼܝܵܢܵܐ<EOS>ܐܲܝܟ ܡ̇ܐ ܕܨܵܒ̇ܐ ܨܸܒܼܝܵܢܵܗ̇<EOS>ܒܢܲܦܫܲܢ ܣܝܼ̈ܡܵܢ ܬܲܪ̈ܬܲܝܗܹܝܢ<EOS>ܛܵܒܼܬܼܵܐ ܘܒܼܝܼܫܬܵܐ ܫܲܘܝܵܐܝܼܬܼ<EOS>ܘܗ̤ܝ ܓܵܒܲܝܵܐ ܐܲܝܟ ܒܘܼܚܪܵܢܵܗ̇<EOS>ܠܡܸܣܲܪ ܗܵܕܹܐ ܥܲܠ ܗܵܕܹܐ<EOS>ܪܟܼܝܼܒܼܵܐ ܢܲܦܫܵܐ ܥܲܠ ܦܲܓܼܪܵܐ<EOS>ܐܲܝܟ ܗܸܢܝܘܿܟܼܵܐ ܠܡܲܪܟܲܒܼܬܼܵܐ<EOS>ܘܲܡܕܲܒܿܪܵܐ ܠܹܗ ܠܒܲܪܢܵܫܵܐ<EOS>ܒܥܲܪ̈ܩܲܝ ܙܵܘܥܹ̈ܐ ܕܟܲܣܝܼܘܼܬܹܗ<EOS>ܪܵܗ̇ܛܝܼܢ ܪܸ̈ܓܼܫܹܐ ܒܲܪ̈ܵܝܹܐ<EOS>ܐܲܝܟ ܪ̈ܲܟܼܫܵܐ ܒܐܸܣܛܵܕܼܝܼܘܿܢ<EOS>ܘܚܵܐܹ̈ܨ ܗܵܘܢܵܐ ܘܲܡܪܲܦܸܐ<EOS>ܒܐܝܼ̈ܕܲܝܵܐ ܙܵܘܥܸ̈ܐ ܕܢܲܦܫܵܐ<EOS>ܟܕܼܝܼܢ ܦܲܓܼܪܵܐ ܘܪܵܗܹ̇ܛ ܟܠܫܵܥ<EOS>ܠܐܲܝܟܵܐ ܕܨܵܒܹ̇ܐ ܗܸܢܝܘܿܟܼܵܐ<EOS>ܘܲܡܕܲܒܿܪܝܼܢ ܙܵܘܥܹ̈ܐ ܘܪܸ̈ܓܼܫܹܐ<EOS>ܐܲܝܟ ܕܨܵܒܹ̇ܐ ܪܲܟܵܒܼܵܐ<EOS>ܩܵܥܹ̇ܐ ܟܠܢܵܫ ܪܸܥܝܵܢܵܐ<EOS>ܠܘܵܬܼ ܪܸ̈ܓܼܫܹܐ ܕܲܛܥܝܼܢܝܼܢ ܠܹܗ<EOS>ܘܲܡܛܲܟܸܿܣ ܟܠܹܗ ܓܘܼܫܡܵܐ<EOS>ܐܲܝܟ ܪܲܒܿ ܚܲܝܠܵܐ ܠܡܲܫܪܝܼܬܹܗ<EOS>ܗܵܐ ܝܼܠܸܦ̣ܢܲܢ ܡ̣ܢ ܢܲܦܫܲܢ<EOS>ܕܲܕܢܲܦܫܲܢ ܗ̄ܝܼ ܚܹܐܪܘܼܬܲܢ<EOS>ܘܠܵܘ ܐܲܣܝܼܪܵܐ ܗ̄ܘ̣ ܒܲܪܢܵܫܲܢ<EOS>ܕܢܸܗܘܸܐ ܐܲܬܼܪܵܐ ܠܥܸܕܼܠܵܝܲܢ<EOS>ܗܵܐ ܚܵܘܝܼ ܠܲܢ ܨܸܒܼܝܵܢܲܢ<EOS>ܕܨܸܒܼܝܵܢܲܢ ܚܵܛܹ̇ܐ ܘܬܼܵܐܹ̇ܒܼ<EOS>ܘܠܵܐ ܗ̄ܘ̣ܵܐ ܩܛܝܼܪܵܐ ܕܵܒܲܪ ܠܲܢ<EOS>ܠܐܲܝܕܵܐ ܕܠܵܐ ܡܢܵܚ ܨܸܒܼܝܵܢܲܢ<EOS>ܗܵܐ ܕܠܵܬ̤ ܠܲܢ ܦܵܪܘܿܫܘܼܬܲܢ<EOS>ܕܕܝܠܹܗ ܐܸܢܹܝܢ ܚܸܟܼ̈ܡܵܬܼܵܐ<EOS>ܘܗ̤ܝ ܦܵܪܫܵܐ ܠܡܸܛܥܲܢ ܫܲܦܝܼܪ<EOS>ܘܲܠܡܸܚܣܲܡ ܥܵܘ̇ܠܵܐܝܼܬܼ<EOS>ܕܝܼܠܵܗ̇ ܗ̄ܘ̣ ܚܣܵܡܵܐ ܣܲܡܝܵܐ<EOS>ܕܲܓܼܠܝܼܙ ܡ̣ܢ ܢܘܼܗܪܵܐ ܕܚܘܼܒܵܐ<EOS>ܕܝܼܠܵܗ̇ ܗ̄ܘ̣ ܛܢܵܢܵܐ ܣܲܟܼܠܵܐ<EOS>ܕܠܵܐ ܡܸܬܼܒܲܝܲܢ ܘܵܠܝܼܬܼܵܐ<EOS>ܕܝܼܠܵܗ̇ ܗ̄ܘ̣ ܢܸܒܼܥܵܐ ܕܡܲܪܕܸܿܐ<EOS>ܣܲܡ ܚܲܝܹ̈ܐ ܘܡܸܪܲܬܼ ܡ̇ܘܬܵܐ<EOS>ܗܝ̤ ܙܵܪܥܵܐ ܚܲܠܝܘܼܬܼ ܫܲܝܢܵܐ<EOS>ܘܡܸܢܵܗ̇ ܫܵܘܲ݁ܚ ܚܸܪܝܵܢܵܐ<EOS>ܡ̇ܕܹܝܢ ܨܸܒܼܝܵܢܲܢ ܢܸܥܕܿܘܿܠ<EOS>ܘܠܵܐ ܗ̄ܘ̣ܵܐ ܠܡܲܬܼܩܸܢ ܠܲܟܼܝܵܢܲܢ<EOS>ܕܨܸܒܼܝܵܢܲܢ ܗ̄ܘ̣ ܕܡܲܣܢܹܐ ܠܹܗ<EOS>ܠܫܘܼܦܪܵܐ ܕܢܲܦܫܲܢ ܒܲܪ ܚܹܐܪܹ̈ܐ<EOS>ܡܢܲܢ ܚܹܐܪܘܼܬܲܢ ܢܸܪܫܸܐ<EOS>ܘܠܵܐ ܗ̄ܘ̣ܵܐ ܠܝܵܗܹ̇ܒܼ ܚܸܟܼ̈ܡܵܬܼܵܐ<EOS>ܕܚܹܐܪܘܼܬܲܢ ܗ̄ܝ̣ ܡܸܬܼܪܲܢܝܵܐ<EOS>ܠܡܸܣܥܲܪ ܫܲܦܝܼܪ ܐܵܘ ܕܲܣܢܹܐ<EOS>ܬܵܘ ܡ̇ܕܹܝܢ ܢܹܐܡܲܪ ܕܝܼܢܵܐ<EOS>ܥܲܡ ܚܹܐܪܘܼܬܼܵܐ ܕܨܸܘܼܬܼܵܐ ܕܨܸܒܼܝܵܢܲܢ<EOS>ܘܲܢܩܲܛܪܸܓܼ ܦܵܪܘܿܫܘܼܬܲܢ<EOS>ܡ̣ܢ ܢܵܡܘܿܣܹ̈ܐ ܕܲܟܼܝܵܢܲܢ<EOS>ܢܹܐܡܲܪ ܠܵܗ̇ ܠܚܹܐܪܘܼܬܼ ܢܲܦܫܲܢ<EOS>ܕܥܲܠ ܡ̇ܢ ܚܵܣ̇ܡܲܬܼܝ ܒܲܩܢܘܿܡܹܟܼܝ<EOS>ܘܡ̇ܢܵܐ ܣܵܩ̇ܪܲܬܿܝ ܒܝܼܫܵܐܝܼܬܼ<EOS>ܠܵܐ̄ܚܝܵܢܘܼܬܼܵܐ ܕܩܲܪ̈ܝܼܒܲܝܟܿܝ<EOS>ܡ̇ܢܵܐ ܣܵܬܼ̇ܪܲܬܿܝ ܒܸܢܝܵܢܵܐ<EOS>ܕܲܡܪܲܟܲܒܼ ܒܥܲܪ̈ܩܲܝ ܚܘܼܒܵܐ<EOS>ܡ̇ܢܵܐ ܡܪܲܦܝܲܬܿܝ ܐܲܣܵܪܵܐ<EOS>ܕܚܲܝܨܹܗ ܪܸܡܙܵܐ ܡܫܲܝܸܢ ܟܠ<EOS>ܠܡܵܢ ܠܵܐ ܕܵܝ̇ܢܲܬܿܝ ܟܹܐܢܵܐܝܼܬܼ<EOS>ܐܲܝܟ ܕܲܦܐܹܐ ܠܦܵܪܘܿܫܘܼܬܹܟܼܝ<EOS>ܠܡܵܢ ܠܵܐ ܡܲܟܿܣܲܬܿܝ ܠܲܩܢܘܿܡܹܟܼܝ<EOS>ܐܲܝܟ ܡ̇ܐ ܕܥܵܕܠܲܬܿܝ ܠܲܐ̄ܚܪ̈ܵܢܹܐ<EOS>ܠܡܵܢ ܠܵܐ ܚܵܙ̇ܝܲܬܼܝ ܣܲܢ̈ܝܵܬܹܟܼܝ<EOS>ܒܡܲܚܙܝܼܬܼܵܐ ܫܦܝܼܬܼܵܐ ܕܗܵܘܢܵܐ<EOS>ܠܡܵܢ ܠܵܐ ܡ̇ܪܩܲܬܿܝ ܟܘܼܬܼܡ̇ܬܹ̈ܟܼܝ<EOS>ܒܚܘܼܒܵܐ ܡܕܲܟܸܿܐ ܟܠ ܡܘܼܡܝܼ̈ܢ<EOS>ܠܡܵܢܵܐ ܪܵܡ̇ܐ ܒܲܪܬܼ ܩܵܠܹܟܼܝ<EOS>ܟܲܪ ܬܵܒܼܥܲ݁ܬܿܝ ܠܐܲܝܢܵܐ ܕܡܲܥܘܸܠ<EOS>ܘܚܵܪܫܲܬܿܝ ܝܲܬܿܝܼܪ ܡ̣ܢ ܚܲܪܫܵܐ<EOS>ܠܘܵܬܼ ܬܲܒܼ̈ܥܵܬܼܵܐ ܕܲܩܢܘܿܡܹܟܼܝ<EOS>ܠܡܵܢ̇ܐ ܥܵܕܼܠܲܬܿ ܚܲܣܵܡܵܐ<EOS>ܠܐܲܝܢܵܐ ܕܚܵܣܹ̇ܡ ܣܲܟܼܠܵܐܝܼܬܼ<EOS>ܣܢܹܐ ܟܠܹܗ ܠܡܵܢ ܣܵܢܹ̇ܐ ܐܲܢ̄ܬܿ<EOS>ܠܐܲܝܢܵܐ ܕܣܵܢܹ̇ܐ ܠܲܟܼܢܵܬܹܗ<EOS>ܡܕܼܵܘܕܵܐ ܐܲܝܟܲܢ ܡܸܫܬܲܟܼܚܵܐ ܐܢ̄ܬܿ<EOS>ܠܡܲܬܼܩܵܢܘܼ ܠܐܲܝܢܵܐ ܕܲܫܓܼܝܼܫ<EOS>ܡܠܸܐ ܡܘܼܡܹ̈ܐ ܐܲܝܟܲܢ ܒܵܥ̇ܝܬܿ<EOS>ܕܲܬܼܫܝܼܓܼ ܨܵܐܬܼܵܐ ܕܲܐ̄ܚܪ̈ܵܢܹܐ<EOS>ܕܘܼܢ ܠܲܩܢܘܿܡ̇ܟ ܩܲܕܼܡܵܝܑܬܼ<EOS>ܘܥܘܿܠ ܠܲܒܼܨܵܬܼܵܐ ܕܣܘܼܥܪ̈ܵܢܲܝܟ<EOS>ܘܲܚܙܝܼ ܕܟܼܠܵܟ ܚܲܝܵܒܼ ܐܲܢ̄ܬܿ<EOS>ܘܲܡܡܲܫܟܲܢ ܐܲܢ̄ܬܿ ܒܲܚܛܵܗܲܝ̈ܟ<EOS>ܩܛܝܼܠ ܐܲܢ̄ܬܿ ܒܣܲܝܦܵܐ ܕܲܚܣܵܡܵܟ<EOS>ܘܠܵܐ ܪܓܼܝܼܫ ܐܲܢ̄ܬܿ ܒܵܗ̇ ܒܲܡܚܘܿܬܼܵܟ<EOS>ܡܝܼܬܼ ܐܲܢ̄ܬܿ ܘܲܩܒܼܝܼܪ ܟܲܕܼ ܚܲܝ ܐܲܢ̄ܬܿ<EOS>ܘܠܵܐ ܡܦܵܣܲܬܿ ܒܵܗ̇ ܒܡܝܼܬܼܘܼܬܼܵܟ<EOS>ܢܲܗܝܼܪ ܕܸܠܩܵܐ ܕܪܸܥܝܵܢܵܟ<EOS>ܠܡܸܚܙܵܐ ܡܘܼܡ̈ܐ ܕܲܐ̄ܚܪ̈ܵܢܹܐ<EOS>ܘܲܣܡܹܝܬܿ ܟܠܵܟ ܥܲܡ ܟܠܵܟ<EOS>ܠܡܸܒܼܚܲܪ ܥܵܘ̣ܠܵܐ ܕܲܩܢܘܿܡ̇ܟ<EOS>ܥܪܝܼܡ ܐܲܢ̄ܬܿ ܒܲܕܼܡܘܼܬܼ ܣܹܘܦܲܣܛܵܐ<EOS>ܠܪܹܫܵܢܵܐ ܕܲܟܼܢܵܘܵܬܼܵܟ<EOS>ܘܗܸܕܼܝܘܿܛ ܐܲܢ̄ܬܿ ܡ̣ܢ ܗܸܕܼܝܘܿܛܹ̈ܐ<EOS>ܠܲܡܩܲܛܪܵܓܼܘܼ ܣܲܢ̈ܝܵܬܼܵܟ<EOS>ܣܢܹܐܓܼܪܵܐ ܐܢ̄ܬܿ ܕܲܚܠܵܦ ܟܹܐܢܘܼܬܼܵܐ<EOS>ܡ̇ܐ ܕܡܲܟܿܣܲܬܿ ܟܲܕܵܒܼܵܐܝܼܬܼ<EOS>ܘܥܵܠܘܿܒܼܵܐ ܐܢ̄ܬܿ ܡ̇ܐ ܕܡܸܬܿܬܲܒܼܥܲܬܼ<EOS>ܥܒܼܵܪ ܦܘܼܩܕܵܢܵܐ ܕܣܲܟܼܠܘܼܬܼܵܟ<EOS>ܒܚܘܼܬܼܪܵܐ ܡܚܲܝܒܲܬܿ ܠܲܐ̄ܚܪ̈ܵܢܹܐ<EOS>ܘܲܒܼܓܼܘܼܡܕܵܐ ܡܙܲܟܹܿܝܬܿ ܢܲܦܫܵܟ<EOS>ܘܟܲܕܵܒܼܵܐܝܼܬܼ ܡܲܦܸܩ ܐܲܢ̄ܬܿ<EOS>ܓܙܵܪ ܕܝܼܢܵܐ ܥܠܲܝܟ ܘܥܲܠ ܚܲܒܼܪܲܝܟ<EOS>ܠܲܝܬܿ ܟܹܐܢܘܼܬܼܵܐ ܒܒܼܘܼܚܪܵܢܵܟ<EOS>ܚܲܣܵܡܵܐ ܫܠܝܼ ܠܵܐ ܬܲܟܸܿܣ<EOS>ܠܵܐ ܓܹܝܪ ܝܵܠܹ̇ܐ ܠܹܗ ܠܲܡܕܼܵܢ<EOS>ܠܐܲܝܢܵܐ ܕܲܢܟܼܝܼܠ ܘܲܡܥܲܩܲܡ<EOS>ܡ̇ܢ ܐܲܩܝܼܡܵܟ ܕܲܝܢܵܐ<EOS>ܥܵܘ̇ܠܵܐ ܕܥܵܘܵܠ ܟܠܹܗ<EOS>ܐܲܢ̄ܬܿ ܟܲܕܵܒܼܵܐ ܐܢ̄ܬܿ ܡ̣ܢ ܕܲܗܘܲܝܬܼ<EOS>ܘܠܵܐ ܚܙ̣ܐ ܠܵܟ ܬܪܲܥ ܟܹܐܢܘܼܬܼܵܐ<EOS>ܐܸܣܟܹܿܝܡ ܪܵܚܹ̇ܡ ܟܹܐܢܘܼܬܼܵܐ<EOS>ܡܥܲܛܲܦ ܟܠܫܵܥ ܚܲܣܵܡܵܐ<EOS>ܘܒܲܛܢܵܢܵܐ ܕܲܚܠܵܦ ܩܘܼܫܬܵܐ<EOS>ܡܓܲܪܸܓܼ ܠܵܗ̇ ܠܡܲܪܝܼܪܘܼܬܹܗ<EOS>ܚܵ̇ܣܹܡ ܒܐܲܝܢܵܐ ܕܲܡܝܲܬܲܪ<EOS>ܕܥܲܠ ܡ̇ܢ ܢܲܩܝܼܦ ܠܲܫܪܵܪܵܐ<EOS>ܘܣܵܢܹ̇ܐ ܬܘܼܒܼ ܠܐܲܝܢܵܐ ܕܒܲܨܝܼܪ<EOS>ܒܐܸܣܟܹܿܝܡ ܪܵܚܹܡ ܙܲܗܝܘܼܬܼܵܐ<EOS>ܛܠܹ̇ܢ ܒܐܲܝܢܵܐ ܕܲܡܕܲܪܲܫ<EOS>ܒܥܸܢܝܵܢܵܐ ܕܡܸܠܲܝ̈ ܪܘܼܚܵܐ<EOS>ܘܣܵܩܲ݁ܪ ܕܠܵܐ ܗܵܪܹܓܼ<EOS>ܐܲܝܟ ܝܵܨܹ̇ܦ ܥܲܠ ܝܘܼܠܦܵܢܵܐ<EOS>ܡܨܲܚܸܐ ܠܐܲܝܢܵܐ ܕܲܡܝܲܩܲܪ<EOS>ܕܥܲܠ ܡ̇ܢ ܠܲܡ ܡܲܣܓܸܿܐ ܫܵܦܲ݁ܪ<EOS>ܘܲܡܨܲܥܲܪ ܠܐܲܝܢܵܐ ܕܫܵܐܹ̇ܛ<EOS>ܕܠܵܐ ܠܲܡ ܝܵ̇ܕܲܥ ܕܲܢܝܲܩܲܪ<EOS>ܒܪ̈ܲܒܵܢܹܐ ܡܘܼܡܹ̈ܐ ܣܵܐܹ̇ܡ<EOS>ܘܲܠܬܲܠܡܝܼ̈ܕܹ̈ܐ ܨܘܿܚ̈ܝܵܬܼܵܐ<EOS>ܕܗܵܐ ܠܲܡ ܕܵܘܕܘܼܗܝ ܠܟܼܠ ܡܸܕܸܿܡ<EOS>ܕܚܲܕ ܪܵܚܡ̇ܝܼܢ ܘܲܐ̄ܚܪܹܝܢ ܣܵܢܹ̇ܝܢ<EOS>ܫܪ̣ܵܘ ܐܸܢܘܿܢ ܠܲܡ ܠܐܸܣܛܘܼܟܼܣܹ̈ܐ<EOS>ܕܲܡܩܲܪܒܼܝܼܢ ܠܲܓܼܡܝܼܪܘܼܬܼܵܐ<EOS>ܘܠܵܐ ܚܵܢܹ̇ܝܢ ܕܘܼܒܵܪ̈ܲܝܗܘܿܢ<EOS>ܠܘܵܬܼ ܢܝܼܫܵܐ ܕܲܬܼܪܝܼܨܘܼܬܼܵܐ<EOS>ܒܗܵܠܹܝܢ ܐܸܣܟܸܿܡܹ̈ܐ ܡܲܛܥܸܐ<EOS>ܚܲܣܵܡܵܐ ܠܘܵܬܼ ܟܠ ܬܸܓܼܡܝܼ̈ܢ<EOS>ܘܫܵܓܹ̇ܫ ܩܘܼܛܢܵܐ ܘܪܹܫܵܢܵܐ<EOS>ܠܦܵܩ̈ܘܿܕܹܐ ܘܡܸܫܬܲܡܥܵܢܹ̈ܐ<EOS>ܠܲܝܬܿ ܐܲܬܼܪܵܐ ܕܠܵܐ ܦܪܝܼܣܝܼܢ ܠܹܗ<EOS>ܠܚܲܣܵܡܵܐ ܢܸܫ̈ܒܹܿܐ ܕܥܵܘ̣ܠܵܐ<EOS>ܠܲܝܬܿ ܕܘܼܟܿܬܼܵܐ ܕܠܵܐ ܛܡܝܼܪܝܼܢ ܠܹܗ<EOS>ܦܲܚܹ̈ܐ ܢܟܼܝܼܠܹ̈ܐ ܕܨܸܢ̈ܥܵܬܼܵܐ<EOS>ܠܲܝܬܼ ܥܲܡܵܐ ܕܠܵܐ ܡܫܲܥܒܲܕܼ ܠܹܗ<EOS>ܒܢܝܼܪܵܐ ܨܢܝܼܥܵܐ ܕܦܘܼܠܚܵܢܹܗ<EOS>ܠܲܝܬܿ ܡܲܠܟܿܘܼܬܼܵܐ ܕܠܵܐ ܛܥܝܼܢܵܐ<EOS>ܢܝܼܫܵܐ ܢܟܼܝܼܠܵܐ ܕܣܲܢܝܘܼܬܹܗ<EOS>ܒܝܲܡܵܐ ܘܚܲܒܼܫܵܐ ܪܲܡܝܵܐ ܠܹܗ<EOS>ܡܨܝܼܕܿܬܵܐ ܙܩܝܼܪܲܬܼ ܒܲܟܼܡܹܐܢܹ̈ܐ<EOS>ܘܥܲܠ ܛܘܼܪܹ̈ܐ ܘܥܲܠ ܪ̈ܵܡ̇ܬܼܵܐ<EOS>ܡܬܼܝܼܚܝܼܢ ܚܲܒܼܠܹ̈ܝܗ̇ ܐܲܪ݁ܝܼܟܹܐ<EOS>ܥܲܡ ܥܲܬܿܝܼܪܹ̈ܐ ܘܡܸܣܟܹܿܢܹ̈ܐ<EOS>ܪܡܸܐ ܠܹܗ ܡܠܘܿܐܵܐ ܕܬܹܐܓܼܘܼܪܬܵܐ<EOS>ܟܲܕܼ ܥܵܐ̇ܠܝܼܢ ܠܹܗ ܝܘܼܬܼܪ̈ܵܢܹܐ<EOS>ܡ̣ܢ ܚܲܣܵܡܹ̈ܐ ܘܲܚܣܝܼܡܹ̈ܐ<EOS>ܚܲܣܵܡܹ̈ܐ ܡܲܪܡܹܝܢ ܙܲܪܥܹܗ<EOS>ܒܢܲܦܫܵܬܹ̈ܐ ܕܡܸܫܬܲܡܥܵܢܵܘ̈ܗܝ<EOS>ܘܲܚܣܝܼܡܹ̈ܐ ܡ̇ܘܥܹܝܢ ܪܸܛܢܵܐ<EOS>ܒܩܵܠ ܨܘܿܚ̈ܝܵܬܼܵܐ ܕܚܲܣܵܡܹ̈ܐ<EOS>ܥܲܠ ܟܠ ܘܲܒܼܟܼܠ ܐܸܬܼܦܲܪܣܝܼ<EOS>ܬܲܚܦܝܼܬܼܵܐ ܕܡܹܐܟܲܠܩܲܪܨܵܐ<EOS>ܘܝܼܬܸܒܼ ܥܵܠܡܵܐ ܒܲܚܣܵܡܵܐ<EOS>ܐܲܝܟ ܕܲܒܼܠܸܠܝܵܐ ܥܲܡܘܼܛܵܐ<EOS>ܚܫܸܟ̣ ܢܘܼܗܪܵܐ ܕܙܲܕܲܝܼܩܘܼܬܼܵܐ<EOS>ܒܲܚܣܵܡܵܐ ܚܸܫܟܵܐ ܕܛܘܼܥܝܼܝ<EOS>ܘܗܸܦܟܲܬ̤ ܡܸܠܚܵܐ ܕܘܵܠܝܼܬܼܵܐ<EOS>ܒܲܛܢܵܢܵܐ ܣܲܟܼܠܵܐ ܕܥܲܛܠܹ̈ܐ<EOS>ܠܟܼܠ ܦܸܢ̈ܝܵܢ ܚ̣ܘܲܩܘ ܐܝܼܙܓܲܕܵܘ̈ܗܝ<EOS>ܕܲܡܣܲܒܿܪܘܼܢ ܥܲܠ ܡܹܐܬܼܝܼܬܹܗ<EOS>ܘܕܲܠܚ̣ܘܼܗ̇ ܠܟܼܠܵܗ̇ ܥܵܡܲܪܬܵܐ<EOS>ܒܡܲܪܝܼܪܘܼܬܼܵܐ ܕܩܵܠܲܝ̈ܗܘܿܢ<EOS>ܠܲܝܬܿ ܐܲܬܼܪܵܐ ܕܢܸܣܬܲܬܲܪ ܒܹܗ<EOS>ܡܲܟܿܝܼܟܼܵܐ ܪܵܚܹ̇ܡ ܫܲܝܢܵܐ<EOS>ܕܛܲܪܕܵܗ̇ ܚܣܵܡܵܐ ܠܐܵܘܝܘܼܬܼܵܐ<EOS>ܠܒܲܪ ܡ̣ܢ ܥܘܼܡܪܵܐ ܐ̄ܢܵܫܵܐ<EOS>ܐܲܝܟܵܐ ܢܸܥܡܲܪ ܡܲܚܒܼܵܢܵܐ<EOS>ܕܐܲܣܝܼܪ ܚܘܼܒܹܿܗ ܠܘܵܬܼ ܐ̄ܢܵܫܵܐ<EOS>ܕܣܲܕܩܵܗ̇ ܛܢܵܢܵܐ ܠܫܲܘܝܘܼܬܼܵܐ<EOS>ܘܦܲܠܓܹܗ ܠܥܵܠܡܵܐ ܥܲܠ ܢܲܦܫܹܗ<EOS>ܙܥܲܪ̣ ܓܲܒܵܐ ܕܪ̈ܚܡܲܝ ܩܘܼܫܬܵܐ<EOS>ܒܲܛܪܘܼܢܘܼܬܹܗ ܕܲܚܣܵܡܵܐ<EOS>ܘܲܡܣܲܝܥܝܼܢ ܠܹܗ ܚܲܣܵܡܹ̈ܐ<EOS>ܠܡܸܚܪܲܒܼ ܠܸܠܝܵܐ ܘܐܝܼܡܵܡܵܐ<EOS>ܠܵܐ ܕܿܡ̇ܟܿܝܼܢ ܚܲܝ̈ܠܵܘܵܬܹܗ<EOS>ܘܠܵܐ ܫܵܠ̇ܚܝܼܢ ܙܲܝܢܵܐ ܕܢܸܟܼܠܹܗ<EOS>ܕܗܲܢܝܼ ܠܗܘܿܢ ܠܡܹܐܫܲܪ ܠܲܕܼܡ̇ܐ<EOS>ܛܵܒܼ ܡ̣ܢ ܫܸܢܬܼܵܐ ܕܲܢܝܵܚܵܐ<EOS>ܥܒ݂ܲܕܼ ܬܲܟܼܬܿܘܼܫܵܐ ܕܟܼܠ ܐܸܣܟܹ̇ܝܡ<EOS>ܥܲܡ ܟܵܗܢܹ̈ܐ ܒܕܼܵܪ̈ܝܼܢ ܕܿܪ̈ܝܼܢ<EOS>ܘܐܸܫܲܕܼ ܕܸܡܗܘܿܢ ܕܲܚܣܲܝܵ̈ܐ<EOS>ܒܚܲܪܡܘܼܬܼܵܐ ܕܠܵܐ ܚܵܘܣܵܡܵܐ<EOS>ܚܪ݂ܲܒܼ ܠܲܢܒܲܝܹ̈ܐ ܩܲܕܼܡ̇ܝܹ̈ܐ<EOS>ܕܲܛܥܝܼܢܝܼܢ ܗ̄ܘ̣ܵܘ ܦܸܠ̈ܐܵܬܼܵܐ<EOS>ܘܲܩ̣ܛܲܠ ܬܘܼܒܼ ܐܵܦ ܠܲܫܠܝܼܚܹ̈ܐ<EOS>ܡܲܦܩܲܝ̈ ܚܲܝܠܵܐ ܕܟܲܣ̈ܝܵܬܼܵܐ<EOS>ܣܥ̣ܵܐ ܘܲܣܠܸܩ ܠܥܸܠ ܡ̣ܢ ܐ̄ܢܵܫܵܐ<EOS>ܠܘܵܬܼ ܥܸܠܬܼܵܐ ܕܦܘܼܪܩܵܢ ܐ̄ܢܵܫܵܐ<EOS>ܘܐܲܫ̣ܕܵܗ̇ ܠܡܸܪܬܹܗ ܩܵܛܘܿܠܵܐ<EOS>ܥܲܠ ܫܲܝܢܵܐ ܕܫܲܝܸܢ ܟܠܵܐ<EOS>ܐܘܿ ܚܣܵܡܵܐ ܟܲܠܒܵܐ ܦܲܩܪܵܐ<EOS>ܕܢܵ݁ܒܲܚ ܠܸܠܝܵܐ ܘܐܝܼܡܵܡܵܐ<EOS>ܘܲܡܢܲܟܸܿܬܼ ܟܠܵܐ ܦܘܼܪܫܵܢܵܐ<EOS>ܠܒܲܝܬܵܝܹ̈ܐ ܘܲܠܢܘܼܟܼܪ̈ܵܝܹܐ<EOS>ܐܘܿ ܛܪܘܼܢܵܐ ܕܠܵܐ ܡܸܬܼܟܲܚܲܕܼ<EOS>ܠܡܹܐܫܲܕܼ ܠܲܕܼܡ̇ܐ ܙܲܟܵܝܵܐ<EOS>ܐܘܿ ܩܵܛܘܿܠܵܐ ܕܠܵܐ ܣܵܒܲ݁ܪ<EOS>ܒܲܫ̈ܠܲܕܹܿܐ ܕܡܲܪܡܸܐ ܟܠܢܵܫ<EOS>ܐܘܿ ܐܸܣܦܸܣ ܚܲܪܡܵܢܘܼܬܼܵܐ<EOS>ܕܠܵܐ ܨܵܝ̇ܬܼܵܐ ܠܩܵܠ ܐܵܫܘܿܦܹ̈ܐ<EOS>ܘܠܵܐ ܢܵܦ̇ܠܝܼܢ ܩܵܠܹ̈ܐ ܕܚܘܼܒܵܐ<EOS>ܒܡܲܫܡܲܥܬܼܵܐ ܕܡܲܪܝܼܪܘܼܬܼܵܗ̇<EOS>ܐܘܿ ܬܲܢܝܼܢܵܐ ܩܵܛ̇ܘܿܠܵܐ<EOS>ܕܪܲܒܿܝܼܥ ܒܲܬܼܗܘܿܡ̇ܐ ܕܝܲܨܪܵܐ<EOS>ܘܕܼܵܠܲܚ̇ ܟܠܫܵܥ ܚܘܼܫ̇ܒܹ̈ܐ<EOS>ܒܡܲܪܝܼܪܘܼܬܼܵܐ ܕܗܘܼܦܵܟܼܵܘ̈ܗܝ<EOS>ܐܘܿ ܥܵܠܘܿܒܼܵܐ ܕܠܵܐ ܣܵܒ̇ܲܥ<EOS>ܐܘܿ ܝܲܥܢܵܐ ܕܠܵܐ ܡܸܬܼܡܲܠܸܐ<EOS>ܕܣܸܒܼܟܲܬ̤ ܘܲܡܛܵܬ̤ ܚܲܪܡܘܼܬܹܗ<EOS>ܥܕܲܡ̇ܐ ܠܥܸܠܲܬܼ ܛܵܒܼܵܬܹ̈ܐ<EOS>ܛܪ݂ܲܕܼ ܠܐܕܼܵܡ ܡ̣ܢ ܝܵܪܬܿܘܼܬܼܗ<EOS>ܘܲܩ̣ܛܲܠ ܠܗܵܒܹܝܠ ܕܐܸܙܕܲܕܲܩ<EOS>ܣܥ̣ܵܐ ܠܝܲܥܩܘܿܒܼ ܥܲܠ ܕܐܸܬܼܡܲܟܲܟ<EOS>ܘܲܠܝܵܘܣܸܦ ܥܲܠ ܕܐܸܬܼܚܲܟܲܡ<EOS>ܚܣ݂ܲܡ ܒܐܝܼܘܿܒܼ ܕܲܚܙܵܝܗܝ ܕܝܼܪܸܒܼ<EOS>ܒܥܘܼܬܼܪܵܐ ܕܦܲܓܼܪܵܐ ܘܲܕܼܢܲܦܫܵܐ<EOS>ܘܣܲܩ̣ܪܹܗ ܠܡܘܼܫܹܐ ܕܐܸܬܼܟܲܢܝܼ<EOS>ܐܲܠܵܗܵܐ ܒܹܝܬܼ ܐܲܪ̈ܥܵܢܹܐ<EOS>ܘܡ̇ܢܵܐ ܬܵܢܹ̇ܐ ܐ̄ܢܵܐ ܪܘܼܓܼܙܹܗ<EOS>ܕܠܘܼܩܒܲܠ ܥܒܼܵܕܹ̈ܐ ܕܐܸܙܕܲܕܲܩܘ<EOS>ܕܲܥܕܲܡ ܠܡܵܪܵܐ ܕܥܲܒܼ̈ܕܹܿܐ<EOS>ܣܥ̣ܵܐ ܘܲܣܠܸܩ ܒܲܛܪܘܼܢܘܼܬܼܵܐ<EOS>ܒܲܝܗܘܼܕܵܐ ܓ̣ܡܲܪ ܨܼܒܼܝܵܢܹܗ<EOS>ܚܣܵܡܵܐ ܒܥܸܠܲܬܼ ܦܘܼܪܩܵܢܲܢ<EOS>ܟܲܕܼ ܣܵܒܲ݁ܪ ܗ̄ܘ̣ܵܐ ܡܲܪܵܚܵܐ<EOS>ܕܦܵܣܹ̇ܩ ܠܵܗ̇ ܠܥܸܠܲܬܼ ܚܲܝܲܝ̈ܢ<EOS>ܡܟܵܐ ܢܲܠܸܦ ܚܲܪܡ̇ܢܘܼܬܹܗ<EOS>ܕܚܣܵܡܵܐ ܣܵܢܹ̇ܐ ܠܐ̄ܢܵܫܵܐ<EOS>ܕܲܟܼܡܵܐ ܓܠܝܼܙܵܐ ܒܝܼܫܘܼܬܹܗ<EOS>ܡ̣ܢ ܪ̈ܲܚܡܹܐ ܘܡ̣ܢ ܚܵܘܣܵܢܵܐ<EOS>ܠܲܝܬܼ ܠܹܗ ܥܸܠܬܼܵܐ ܠܲܢܟܼܝܼܠܵܐ<EOS>ܕܥܲܠ ܡ̇ܢ ܣܵܢܹ̇ܐ ܠܫܲܦܝܼܪܹ̈ܐ<EOS>ܗܘ̤ܝܘܼ ܥܸܠܬܼܵܐ ܕܲܩܢܘܿܡܹܗ<EOS>ܘܲܒܼܢܸܟܼܠܵܐ ܡܪܲܟܸܿܒ̣ ܥܸܠܠܹ̈ܐ<EOS>ܘܐܸܢ ܨܹܝܕ ܥܲܒܼ̈ܕܹܿܐ ܐܝܼܬܼ ܥܸܠܬܐ<EOS>ܕܟܼܠܹܗ ܟܝܵܢܵܐ ܚܲܝܵܒܼܵܐ ܗ̄ܘ̣<EOS>ܨܹܝܕܼ ܐܲܝܢܵܐ ܕܲܕܼܟܸܐ ܘܩܲܕܲܝܼܫ<EOS>ܐܲܝܕܼܵܐ ܗ̄ܝܼ ܥܸܠܬܼܵܐ ܕܲܫܟܼܝܼܚܵܐ<EOS>ܘܐܸܢ ܚܲܝܵܒܹ̈ܐ ܗܘ̤ܵܘ ܥܸܠܬܼܵܐ<EOS>ܠܲܚ̈ܕܼܵܕܹܐ ܐܲܝܟ ܚܲܝܵܒܹ̈ܐ<EOS>ܙܲܟܵܝܵܐ ܡ̇ܢ ܐܲܣܟܸܿܠ ܒܵܟ<EOS>ܕܐܸܫܲܕܿܬܵܝܗܝ ܠܲܕܼܡܹܗ ܡܲܓܵܢ<EOS>ܗܵܐ ܐܸܬܼܚܵܘܝܲܬ̤ ܒܲܥܒܼܵܕܼܵܐ<EOS>ܕܡܲܓܵܢ ܣܵܢ̇ܝܬܿ ܠܲܫ̈ܦܲܝܵܐ<EOS>ܘܲܒܼܥܸܠܬܼܵܐ ܘܲܕܼܠܵܐ ܥܸܠܬܼܵܐ<EOS>ܐܸܫܲܕܲܬܿ ܠܲܕܼܡ̇ܟ ܥܲܠ ܐ̄ܢܵܫܵܐ<EOS>ܠܵܘ ܠܛܵܒܹ̈ܐ ܣܵܢܹ̇ܝܬܿ ܒܲܠܚܘܿܕ<EOS>ܐܘܿ ܚܣܵܡܵܐ ܣܵܢ̇ܐܐ ܕܐ̄ܢܵܫܵܐ<EOS>ܕܲܠܛܵܒܹ̈ܐ ܘܒܼܝܼܫܹ̈ܐ ܐܲܟܼܚ̄ܕܼ<EOS>ܕܠܝܼܚܵܐ ܡܸܪܬܼܵܟ ܫܲܘܝܵܐܝܼܬܼ<EOS>ܠܵܐ ܗ̄ܘ̣ܵܐ ܠܝܵܕܼܘܿܥܹ̈ܐ ܒܲܠܚܘܿܕܼ<EOS>ܕܵܒܹ̇ܨ ܥܘܼܩܣܵܐ ܕܲܡܚܘܿܬܼܵܟ<EOS>ܕܗܵܐ ܒܚܲܟܿܝܼܡܹ̈ܐ ܘܲܒܼܣܲܟܼܠܹ̈ܐ<EOS>ܫܘܼ̈ܡ̇ܬܼܵܐ ܕܢܸܟܼܠܵܟ ܣܝܼ̈ܡܵܢ<EOS>ܠܘܼܩܒܲܠ ܟܹܐܢܹ̈ܐ ܘܥܵܘܵܠܹ̈ܐ<EOS>ܡܬܲܚ̣ܬܵܗ̇ ܠܩܸܫܬܵܟ ܙܹܐܦܵܢܵܐ<EOS>ܘܡ̇ܚܹ̇ܝܬܿ ܟܠܗܘܿܢ ܗܲܕܵܡܹ̈ܐ<EOS>ܒܓܹܐܪ̈ܐ ܫܢܝܼܢܹ̈ܐ ܕܲܛܢܵܢܵܟ<EOS>ܒܟܼܠܹܗ ܓܘܼܫܡܵܐ ܕܐ̄ܢܵܫܘܼܬܼܵܐ<EOS>ܦܸܪܚܲܬ̤ ܡܸܪܬܼܵܐ ܕܒܼܝܼܫܘܼܬܼܵܟ<EOS>ܘܠܲܝܬܿ ܗܲܕܵܡ̇ܐ ܫܲܪܝܼܪܵܐ<EOS>ܕܠܵܐ ܡܒܲܣܒܲܣ ܡ̣ܢ ܢܘܼܟܼ̈ܬܵܬܼܵܟ<EOS>ܐܘܿ ܟܡܵܐ ܒܝܼܫܵܐ ܒܝܼܫܼܬܼܵܟ<EOS>ܚܣܵܡܵܐ ܒܝܼܫܵܐ ܘܣܵܩ̇ܘܿܪܵܐ<EOS>ܘܠܲܝܬܿ ܒܝܼܫܵܐ ܕܒܼܝܼܫ ܐܲܟܼܘܵܬܼܵܟ<EOS>ܘܐܸܢܗܘ̤ ܕܐܝܼܬܼ ܬܲܠܡܝܼܕܼܵܟ ܗ̄ܘ̣<EOS>ܐܘܿ ܟܡܵܐ ܦܬܼܝܼܠܵܐ ܢܟܼܝܼܠܘܼܬܼܵܟ<EOS>ܘܠܲܝܬܼ ܦܸܚܡܵܐ ܠܨܲܢܥܘܼܬܼܵܟ<EOS>ܘܐܸܢ ܐܝܼܬܼ ܕܲܨܢܝܼܥ ܘܲܡܕܲܪܲܡ<EOS>ܒܦܘܼܪ̈ܣܹܐ ܕܢܸܟܼܠܵܟ ܐܸܬܼܗܲܓܿܝܼ<EOS>ܠܵܐ ܣܵܦܹ̇ܩ ܦܘܼܡܵܐ ܕܢܸܬܼܢܸܐ<EOS>ܕܒܲܟܼܡܵܐ ܦܘܼܪ̈ܣܝܼܢ ܡܲܛܥܸܐ ܐܲܢ̄ܬܿ<EOS>ܘܠܵܐ ܗܵܘܢܵܐ ܡܨܸܐ ܕܲܢܟܲܢܸܫ<EOS>ܫܟܼܝܼ̈ܚܵܬܼܵܐ ܕܡ̇ܘܠܸܕܼ ܢܸܟܼܠܵܟ<EOS>ܚܲܕܼ ܗ̄ܘ̣ ܝܵ̇ܕܲܥ ܕܲܢܦܲܪܣܹܝܟ<EOS>ܘܢܸܓܼܠܸܐ ܡܘܼܡܹ̈ܐ ܕܣܲܢ̈ܝܵܬܼܵܟ<EOS>ܗܵܘ̇ ܕܲܣܢ݂ܲܝܬܵܝܗܝ ܥܲܠ ܕܲܓܼܠ݂ܵܐ<EOS>ܣܬܼܝܼܪ̈ܵܬܼܵܟ ܠܥܹܝܢ ܚܲܙܵܝܹ̈ܐ<EOS>ܗܘ̤ ܡܨܸ ܕܢܸܦܣܘܿܩ ܥܸܩܵܪܵܟ<EOS>ܡ̣ܢ ܐܲܪܥܵܐ ܕܚܲܝܘܼܬܼ ܢܲܦܫܲܢ<EOS>ܘܲܢܦܲܫܲܚ ܣܵܘ̈ܟܹܿܐ ܕܦܹܐܪ̈ܲܝܟ<EOS>ܡ̣ܢ ܐܝܼܠܵܢܵܐ ܕܪܸܥܝܵܢܲܢ<EOS>ܒܚܲܠܝܘܼܬܼ ܚܘܼܒܹܿܗ ܬܸܬܼܦܲܟܲܗ<EOS>ܡܸܪܬܼܵܐ ܕܟܼܵܣܵܟ ܡܲܪܝܼܪܵܐ<EOS>ܘܲܒܼܢܘܼܗܪܵܐ ܕܕܸܢܚܹܗ ܬܲܫܩܸܠ<EOS>ܥܲܪܦܸܠܵܐ ܕܚܲܫܵܟ ܣܲܢܝܵܐ<EOS>ܒܨܲܦܪܵܐ ܕܡܸܠܬܹܗ ܢܸܬܿܬܿܥܝܼܪܘܼܢ<EOS>ܕܲܡܪܹ̈ܐ ܕܲܛܒ݂ܲܥܘ ܒܲܛܢܵܢܵܐ<EOS>ܘܲܢܫܲܪܘܿܢ ܒܦܘܼܠܚܵܢ ܚܘܼܒܵܐ<EOS>ܐ̄ܦܸܢ ܒܲܚܕܲܥܸܣܪܹ̈ܐ ܫܵܥܝܼ̈ܢ<EOS>ܬܵܘ ܡ̇ܝܘܿܬܹ̈ܐ ܢܸܣܬܲܬܲܪܼ<EOS>ܒܚܸܣܢܹ̈ܐ ܕܚܘܼܒܵܐ ܡܲܪ̈ܝܼܪ̈ܐ<EOS>ܕܗܵܐ ܚܣܵܡܵܐ ܐܲܝܟ ܫܲܒܵܝܵܐ<EOS>ܢܲܦܝܼܩ ܒܵܬܲܪ ܐ̄ܢܵܫܘܼܬܲܢ<EOS>ܬܵܘ ܢܸܥܪܘܿܩ ܠܐܲܬܼܪܵܐ ܕܲܠܥܸܠ<EOS>ܐܲܝܟܵܐ ܕܠܵܐ ܡܲܡܠܸܟ ܪܘܼܓܼܙܵܐ<EOS>ܕܗܵܐ ܛܢܵܢܵܐ ܐܸܚܲܕܼ ܢܘܼܡܹܐ<EOS>ܘܠܲܒܼ݂ܟܵܗ̇ ܠܟܼܠܵܗ̇ ܥܵܡܲܪܬܵܐ<EOS>ܬܵܘ ܢܸܒܼܥܹܐ ܠܲܢ ܥܘܼܕܼܪܵܢܵܐ<EOS>ܡ̣ܢ ܪ̈ܲܚܡܹܐ ܕܚܲܢ̣ܘ ܠܲܟܼܝܵܢܲܢ<EOS>ܕܗܵܐ ܡܲܟܸܿܟܼܬܹܗ ܠܲܟܼܝܵܢܲܢ<EOS>ܛܪܘܼܢܘܼܬܼܵܐ ܕܝܲܨܪܲܢ ܒܝܼܫܵܐ<EOS>ܢܸܬܸܠ ܐܝܼܕܼܵܐ ܠܛܲܝܒܿܘܼܬܼܵܐ<EOS>ܕܲܬܼܣܲܝܲܥ ܠܲܢ ܒܐܵܓܼܘܿܢܵܐ<EOS>ܕܗܵܐ ܚܵܒܼ݂ ܟܠܹܗ ܒܲܪܢܵܫܵܐ<EOS>ܡ̣ܢ ܨܸܢ̈ܥܵܬܹܗ ܕܲܚܣܵܡܵܐ<EOS>ܢܦܝܼܣ ܠܲܚܢܵܢܵܐ ܚܵܐܹ̇ܝܢ ܟܠ<EOS>ܕܲܢܪܵܥܹܝܢ ܥܲܡ ܟܹܐܢܘܼܬܼܵܐ<EOS>ܕܗܵܐ ܕܠܲܚ̣ܬܼܵܗ̇ ܒܝܼܫܘܼܬܼ ܝܲܨܪܲܢ<EOS>ܠܚܲܠܝܘܼܬܼ ܫܲܝܢܵܐ ܕܫܲܝܸܢ ܟܠ<EOS>ܝܲܨܪܲܢ ܪܲܦܝܹܗ ܠܐܲܣܵܪܵܐ<EOS>ܕܫܲܝܢܲܢ ܕܲܠܘܵܬܼ ܥܵܒܼܘܿܕܼܵܐ<EOS>ܘܕܼܝܼܠܲܢ ܗ̄ܝܼ ܐܸܢ ܨܵܒܹ̈ܝܢܲܢ<EOS>ܕܲܢܚܲܝܸܨ ܗܵܘ̇ ܡ̇ܐ ܕܪܲܦܝܲܢ<EOS>ܝܲܨܪܲܢ ܟܲܬܿܡܲܢ ܒܲܚܛܝܼܬܼܵܐ<EOS>ܘܛܲܡܵܐܗ̇ ܠܕܲܟܼܝܘܼܬܼ ܪܸܥܝܵܢܲܢ<EOS>ܘܐܸܢܗܘ̤ ܕܨܵܒܹ̇ܐ ܦܫܝܼܩܵܐ ܠܹܗ<EOS>ܕܲܢܕܲܟܹܿܝܢ ܒܲܬܼܘܵܬܼ ܢܲܦܫܲܢ<EOS>ܝܲܨܪܲܢ ܕܲܠܚܲܢ ܒܲܚܣܵܡܵܐ<EOS>ܘܐܲܪܡܝܼ ܗܸܪܬܼܵܐ ܒܲܝܢܵܬܲܢ<EOS>ܘܕܼܝܼܠܹܗ ܗ̄ܝܼ ܕܲܢܫܲܝܸܢ ܠܲܢ<EOS>ܠܲܚܕܼܵܕܹ̈ܐ ܘܲܠܥܵܒܼܘܿܕܼܵܐ<EOS>ܠܹܗ ܠܝܲܨܪܲܢ ܣܸܬܿܪܹܬܼ ܐܵܦ ܐ̄ܢܵܐ<EOS>ܘܓܿܢܝܼܬܹܿܗ ܐܲܝܟ ܕܠܒܼܝܼܫܵܐ<EOS>ܕܡܸܛܠ ܡ̇ܢ ܟܲܕܼ ܦܵܪܘܿܫܵܐ ܗ̄ܘ̣<EOS>ܥܒܼܝܼܕܼ ܚܲܪܫܵܐ ܒܚܲܕܼ ܨܸܒܼܝܵܢܹܗ<EOS>ܠܹܗܘ̣ ܟܲܢܝܼܬܼ ܒܲܫܡܵܗܹ̈ܐ<EOS>ܕܲܡܚܲܢܝܼܢ ܠܦܵܪܘܿܫܘܼܬܹܗ<EOS>ܚܣܵܡܵܐ ܘܪܘܼܓܼܙܵܐ ܘܲܛܢܵܢܵܐ<EOS>ܦܹܐܪܹ̈ܐ ܕܝܼܠܹܗ ܐܝܼܬܿܝܗܘܿܢ<EOS>ܗܘ̤ܝܘܼ ܐܲܒܼܘܗܝ ܕܲܚܣܵܡܵܐ<EOS>ܘܲܛܢܵܢܵܐ ܝܲܠܕܵܐ ܗ̄ܘ̣ ܕܝܼܠܹܗ<EOS>ܘܐܸܢܗܘ̤ ܕܨܵܒܹ̇ܐ ܡܸܬܼܪܲܒܹܿܝܢ<EOS>ܘܐܸܢ ܠܵܐ ܡܢܵܚ ܠܵܐ ܐܝܼܬܿܝܗܘܿܢ<EOS>ܗܘ̤ܝܘܼ ܕܲܪܟܼܝܼܒܼ ܥܲܠ ܙܲܪ̈ܥܹܐ<EOS>ܐܲܝܟ ܗܸܢܝܘܿܟܼܵܐ ܥܲܠ ܪ̈ܲܟܼܫܵܐ<EOS>ܘܗܘ̤ ܡܲܪܗܸܛ ܪ̈ܓܼܫܹܐ ܕܠܒܲܪ<EOS>ܥܲܝܢܹ̈ܐ ܘܐܸܕܼܢܹ̈ܐ ܘܠܸܫܵܢܹ̈ܐ<EOS>ܒܪܸܡܙܹܗ ܟܕܝܼܢܝܼܢ ܓܵܘܵܝ̈ܐ<EOS>ܘܲܒܼܫܘܼܠܛܵܢܹܗ ܒܲܪ̈ܵܝܹܐ<EOS>ܘܐܸܢ ܨܵܒܹ̇ܐ ܒܛܲܟܼܣܵܐ ܪܵܕܹܝܢ<EOS>ܘܐܸܢ ܒܵܥܹ̇ܐ ܒܲܥܪܝܼܪܵܐܝܼܬܼ<EOS>ܕܝܼܠܹܗ ܗ̄ܘ̣ ܚܹܝܠ ܚܸܟܼ̈ܡܵܬܼܵܐ<EOS>ܘܲܓܠ̣ܝܙܘܼܬܼ ܡ̣ܢ ܒܘܼܝܵܢܵܐ<EOS>ܘܐܲܝܟܵܐ ܕܒܵܥܹ̇ܐ ܣܹܘܦܲܣܛܵܐ ܗ̄ܘ̣<EOS>ܒܼܵܬܲܪ ܩܲܠܝܼܠ ܗܸܕܼܝܘܿܛܵܐ<EOS>ܗܘ̤ ܐܲܠܦܲܢܝ ܕܐܹܡܲܪ ܥܲܡܗ<EOS>ܕܥܲܠ ܡ̇ܢܵܐ ܡܫܝܼܛ ܚܹܐܪܘܼܬܹܗ<EOS>ܘܗܘ̤ ܓܠ̣ܵܐ ܠܝܼ ܕܕܝܼܠܹܗ ܐܸܢܹܝܢ<EOS>ܥܪܝܼܡܘܼܬܼܵܐ ܘܫܲܒܼܪܘܼܬܼ ܠܸܒܵܐ<EOS>ܗܘ̤ ܪܡ݂ܲܙ ܠܝܼ ܕܐܸܟܼܠܸܐ ܘܐܲܟܸܿܣ<EOS>ܠܙܵܘܥܹ̈ܐ ܡܫܲܡܫܲܝ̈ ܠܲܚܣܵܡܵܐ<EOS>ܘܗܘ̤ ܚܲܦܛܲܢܝ ܕܐܸܫܕܹܿܐ ܡܸܠܹ̈ܐ<EOS>ܐܲܝܟ ܓܹܐܪܹ̈ܐ ܒܣܸܕܼܪ̈ܲܝ ܢܸܟܼܠܵܐ<EOS>ܗܘ̤ ܒܲܕܸܿܩ ܠܝܼ ܥܲܠ ܦܘܼܪܣܵܐ<EOS>ܕܲܡܪܲܟܲܒܼ ܒܲܨܢܝܼܥܘܼܬܹܗ<EOS>ܘܚܵܘܝܲܢܝ ܦܲܚܹ̈ܐ ܩܵܛܘܿܠܹ̈ܐ<EOS>ܕܲܡܟܲܣܹܝܢ ܒܐܸܣܟܹܿܝܡ ܝܗܘܼܒܵܐ<EOS>ܠܩܵܠ ܢܸܥܡܵܬܹ̈ܐ ܐܸܬܿܬܿܥܝܼܪܹܬܼ<EOS>ܟܲܕܼ ܙܵܡܲ݁ܪ ܩܵܠܹ̈ܐ ܕܫܲܝܢܵܐ<EOS>ܘܡܲܟܲܣܲܝ ܗ̄ܘ̣ܵܐ ܚܸܪܝܵܢܵܐ<EOS>ܠܓܼܵܘ ܡ̣ܢ ܢܲܚܬܵܐ ܕܣܸܦܘܵܬܹ̈ܗ<EOS>ܫܡܲܥܬܹܿܗ ܕܲܡܫܲܚܠܸܦ ܩܵܠܹ̈ܐ<EOS>ܢܟܼܝܼܠܵܐܝܼܬܼ ܐܲܝܟ ܦܵܪܲܚܬܼܵܐ<EOS>ܘܡܲܣܓܸܿܐ ܡܚܲܬܼܚܸܬܼ ܫܵܡܘܿܥܵܘ̈ܗܝ<EOS>ܐܲܝܟ ܚܲܓܼܠܵܐ ܕܩܵܪܹܐ ܠܡܵܘܬܵܐ<EOS>ܚܙܹܝ̇ܬܹܗ ܕܲܦܠܸܐ ܒܐܸܣܟܹܿܡܗ<EOS>ܘܣܸܒܲܪܹܗ ܕܟܼܠܹܗ ܫܲܦܝܼܪܵܐ ܗ̄ܘ̣<EOS>ܘܲܗܦ݂ܲܟ ܗܘ̤ ܒܹܗ ܘܲܓܼܠ̣ܵܐ ܠܝܼ<EOS>ܕܢܘܼܟܼܪܵܝ ܚܸܙܘܹܗ ܒܣܘܼܥܪ̈ܵܢܵܘܗܝ<EOS>ܐܘܿ ܝܲܨܪܵܐ ܟܡܵܐ ܚܲܟܿܝܼܡ ܐܲܢ̄ܬܿ<EOS>ܘܲܨܢܝܼܥܝܼܢ ܛܵܒܼ ܣܘܼܥܪ̈ܵܢܲܝܟ<EOS>ܐܘܿ ܟܡܵܐ ܟܹܐܝܢ ܐܲܢ̄ܬܿ ܐܸܢ ܨܵܒܹ̇ܝܬܿ<EOS>ܕܠܵܐ ܢܵܣ̇ܒܲܬܿ ܒܐܲܦܲܝ̈ ܢܲܦܫܵܟ<EOS>ܟܠ ܦܘܼܪ̈ܣܝܼܢ ܡܸܨܛܲܢܲܥ ܐܲܢ̄ܬܿ<EOS>ܐܲܝܟܵܐ ܕܒܼܵܥ̇ܝܬܿ ܕܲܬܼܣܲܓܸܿܦ<EOS>ܘܲܟܼܒܲܪ ܠܲܝܬܿ ܕܲܦܫܝܼܛ ܡܸܢܵܟ<EOS>ܐܸܡܲܬܼܝ ܕܨܵܒܹ̇ܝܬܿ ܕܲܬܼܥܲܕܲܪ<EOS>ܒܚܸܟܼ̈ܡܵܬܼܵܟ ܬܸܗ̇ܪܹܬܼ ܣܲܓܿܝܼ<EOS>ܘܲܒܼܫܘܼܠܛܵܢܵܐ ܕܚܹܐܪܘܼܬܼܵܟ<EOS>ܕܲܟܼܡܵܐ ܦܫܝܼ̈ܩܵܢ ܥܲܣ̈ܩܵܬܼܵܐ<EOS>ܠܨܵܒܼܝܵܢܵܟ ܐܲܝܟܵܐ ܕܨܵܒܹ̇ܐ<EOS>ܡܸܢܵܟ ܝܵܠ̇ܦܝܼܢ ܬܲܠܡܝܼܕܹ̈ܐ<EOS>ܘܒܼܵܟ ܡܸܬܼܚܲܟܿܡܝܼܢ ܪ̈ܲܒܵܢܹܐ<EOS>ܠܬܲܪܥܵܟ ܪܵܗܛ̇ܝܼܢ ܡܸܣܟܹܿܢܹ̈ܐ<EOS>ܘܲܠܒܹܝܬܼ ܓܲܙܵܟ ܥܲܬܼܝܼܪܹ̈ܐ<EOS>ܗܵܐ ܓܠ̣ܵܐ ܠܲܢ ܝܲܨܪܵܐ ܕܢܲܦܫܲܢ<EOS>ܕܕܝܼܠܲܢ ܐܸܢܹܝܢ ܬܲܪ̈ܬܲܝܗܹܝܢ<EOS>ܠܡܸܪܚܲܡ ܚܘܼܒܵܐ ܕܐܲܚܝܼ ܠܲܢ<EOS>ܘܲܠܡܸܣܢܵܐ ܚܣܵܡܵܐ ܕܩܲܛܠ݂ܲܢ<EOS>ܬܵܘ ܡ̇ܕܹܝܢ ܐܲܝܟ ܦܵܪ̈ܘܿܫܹܐ<EOS>ܢܦܲܪܣܸܐ ܢܸܟܼܠܵܐ ܕܲܒܼܝܲܨܪܲܢ<EOS>ܕܗܵܐ ܝܲܨܪܵܐ ܕܒܲܢ ܒܲܕܲܩ ܠܲܢ<EOS>ܕܕܼܝܼܠܲܢ ܗ̄ܘ̣ ܫܲܝܢܵܐ ܘܪܘܼܓܼܙܵܐ<EOS>ܬܵܘ ܢܹܐܡܲܪ ܠܹܗ ܟܹܐܢܵܐܝܼܬܼ<EOS>ܠܝܲܨܪܲܢ ܡ̇ܪܵܐ ܕܨܸܒܼܝܵܢܲܢ<EOS>ܕܠܵܐ ܬܫܲܚܠܸܦ ܚܲܠܝܘܼܬܼ ܚܘܼܒܵܐ<EOS>ܠܡܲܪܝܼܪܘܼܬܼܵܐ ܕܲܚܣܵܡܵܐ<EOS>ܬܵܘ ܢܸܬܼܢܸܐ ܡ̣ܢ ܕܝܼܠܹܗ<EOS>ܘܲܢܬܲܪܓܸܿܡ ܠܹܗ ܡ̣ܢ ܣܸܦܪ̈ܵܘܗܝ<EOS>ܕܲܚܙܝܼ ܝܲܨܪܵܐ ܠܵܐ ܬܸܕܼܠܘܿܚ<EOS>ܒܲܚܣܵܡܵܟ ܫܲܝܢܵܐ ܕܐ̄ܢܵܫܵܐ<EOS>ܩܥ̣ܵܘ ܚܲܣܵܡܹ̈ܐ ܘܐܸܡܲܪܘ ܠܹܗ<EOS>ܠܝܲܨܪܵܐ ܕܲܒܼܗܲܕܵܡܲܝ̈ܟܿܘܿܢ<EOS>ܕܦܘܼܫ ܝܲܨܪܵܐ ܠܵܐ ܬܵܘܩܸܕܼ ܠܲܢ<EOS>ܒܫܲܠܗܹܒܼܝܼܬܼܵܐ ܕܲܚܣܵܡܵܐ<EOS>ܬܵܢܵܘ ܠܹܗ ܬܒܲܥܬܹܗ ܕܥܲܬܼܝܼܪܵܐ<EOS>ܕܡܸܫܬܲܢܲܩ ܗ̄ܘ̣ܵܐ ܩܲܫܝܵܐܝܼܬܼ<EOS>ܘܡܸܬܼܟܲܫܲܦ ܗ̄ܘ̣ܵܐ ܠܗܵܘ̇ ܕܲܣܢ̣ܵܝܗܝ<EOS>ܕܢܲܪܘܲܚ ܠܹܗ ܡ̣ܢ ܝܲܩܕܵܢܹܗ<EOS>ܠܗܵܝ̇ ܒܲܪܬܼ ܩܵܠܵܐ ܢܸܬܿܕܲܟܼܪܘܼܢ<EOS>ܚܲܣܵܡܹ̈ܐ ܕܣܵܢܹ̈ܝܢ ܡܲܓܵܢ<EOS>ܕܗܵܘܬܼܵܐ ܗ̄ܝܼ ܪܲܒܿܬܼܵܐ ܕܠܵܐ ܡܲܨܝܵܐ<EOS>ܠܡܸܥܒܲܪ ܒܵܗ̇ ܠܘܵܬܼ ܐܲܒܼܪܵܗܵܡ<EOS>ܣܚܘܿܦܲܝܗܝ ܡ̇ܪܲܢ ܠܣܵܛܵܢܵܐ<EOS>ܕܕܲܠܚܹܗ ܠܓܸܢܣܲܢ ܒܲܚܣܵܡܹܗ<EOS>