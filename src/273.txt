ܒ ܒܰܪ ܩܳܠܶܗ<EOS>ܒܗܳܕܶܐ ܥܕܺܝܠܳܐ ܡܰܚܙܺܝܬܳܐ ܐܶܢ ܥܰܡܽܘܛܳܐ ܫܰܦܝܽܘܬܳܗ̇<EOS>ܕܺܐܝܬ ܟܽܘܬܡ̈ܳܬܳܐ ܒܰܩܢܽܘܡܳܗ̇ ܕܗܳܘܝܳܐ ܠܳܗ̇ ܨܳܐܬܳܐ ܕܰܥܠܶܝܗ̇<EOS>ܬܰܚܦܺܝܬܳܐ ܩܕܳܡ ܚ̈ܰܙܳܝܶܐ<EOS>ܥܽܘܢܺܝܬܳܐ ܒܪܺܝܟ ܕܡܰܪܩܳܗ̇ ܠܡܰܚܙܺܝܬܰܢ<EOS>ܕܠܳܐ ܫܽܘܦܪܳܐ ܡܶܨܛܰܒܰܬ ܒܳܗ̇ ܘܠܳܐ ܡܽܘܡܳܐ ܡܶܬܟܰܐܰܪ ܒܳܗ̇<EOS>ܬܽܘܟܳܐ ܗ̱ܝ ܟܽܠܳܗ̇ ܠܫܰܦܺܝܪ̈ܶܐ ܕܠܳܐ ܡܶܬܬܰܓܪܺܝܢ ܫܽܘܦܪ̈ܰܝܗܽܘܢ<EOS>ܬܰܨ̈ܒܝܳܬܳܐ ܐܰܝܟ ܝܽܘܬܪ̈ܳܢܶܐ<EOS>ܠܳܐ ܡܽܘܡ̈ܶܐ ܡܶܬܥܰܩܪܺܝܢ ܒܳܗ̇ ܐܳܦ ܠܳܐ ܨ̈ܶܒܬܶܐ ܣܳܓܺܝܢ ܒܳܗ̇<EOS>ܡܽܘܡܳܐ ܕܩܰܘܺܝ ܐܰܝܟ ܬܽܘܟܰܐ ܗ̱ܘ ܕܠܳܐ ܗ̱ܘܳܐ ܨܶܒܬܳܐ ܚܽܘܣܪܳܢܰܐ ܗ̱ܘ<EOS>ܦܓܰܥ ܠܶܗ ܬܽܘܟܳܐ ܒܚܽܘܣܪܳܢܳܐ<EOS>ܡܰܚܙܺܝܬܰܢ ܐܶܢ ܚܶܫܽܘܟܳܐ ܚܰܕܽܘܬܳܐ ܗ̱ܝ ܟܽܠܳܗ̇ ܕܰܣܢ̈ܰܝܳܐ<EOS>ܕܠܳܐ ܡܶܬܟܰܣܣܺܝܢ ܡܽܘܡܰܝ̈ܗܽܘܢ ܐܶܢ ܕܶܝܢ ܡܪܺܝܩܳܐ ܘܢܰܗܺܝܪܳܐ<EOS>ܕܚܺܐܪܽܘܬܰܢ ܗܳܝ ܕܬܶܨܰܛܒܰܬ݀<EOS>ܥܰܦ ܠܶܗ ܬܽܘܟܳܐ ܒܚܽܘܣܪܳܢܳܐ ܠܰܣ̈ܢܰܝܳܐ ܘܰܠܫܰܦܺܝܪ̈ܶܐ<EOS>ܕܠܳܐ ܫܰܦܺܝܪ̈ܶܐ ܐܶܬܟ̇ܰܠܠܰܘ ܘܳܐܦ ܠܳܐ ܣ̈ܢܰܝܳܐ ܐܶܨܛܰܒܰܬܘ̱<EOS>ܬܽܘܟܳܐ ܦܶܠܓܰܬ ܡܰܚܙܺܝܬܳܐ<EOS>ܠܳܐ ܡܬܽܘܡ ܕܰܒܪ̱ܰܬ ܡܰܚܙܺܝܬܳܐ ܒܰܩܛܺܝܪܳܐ ܠܰܕܚܳܐܰܪ ܒܳܗ̇<EOS>ܐܳܦ ܠܳܐ ܛܰܝܒܽܘܬܳܐ ܕܶܐܬܳܬ݀ ܥܰܠ ܟܺܐܢܽܘܬܶܗ ܕܢܳܡܽܘܣܳܐ<EOS>ܩܳܢܼܝܳܐ ܩܛܺܝܪܶܗ ܕܢܳܡܽܘܣܳܐ<EOS>ܗܼܘܳܬ ܟܺܐܢܽܘܬܳܐ ܠܛܰܠܝܽܘܬܳܐ ܡܨܰܒܬܳܢܺܝܬܳܐ ܕܰܩܛܺܝܪܳܐ<EOS>ܕܛܰܠܝܳܐ ܗܘܳܬ ܓܶܝܪ ܐ̱ܢܳܫܽܘܬܳܐ ܨܰܒܶܬܬܳܗ̇ ܗܘܳܬ ܒܰܩܛܺܝܪܳܐ<EOS>ܟܰܕ ܠܳܐ ܓܶܠܙܰܬ ܚܺܐܪܽܘܬܳܗ̇<EOS>ܫܕܳܠܳܐ ܘܫܰܒܛܳܐ ܐܶܚܕܰܬ ܗܘܳܬ ܟܺܐܢܽܘܬܳܐ ܨܶܝܕ ܛܰܠܝܽܘܬܳܐ<EOS>ܡܳܐ ܕܰܡܚܳܬܳܗ̇ ܫܰܓܶܫܬܳܗ̇ ܫܰܒܛܳܗ̇ ܚܽܘܨܦܳܐ ܙܰܓܰܪ ܗ̱ܘܳܐ<EOS>ܫܕܳܠܳܗ̇ ܪܰܓܺܝ ܪ̈ܶܥܝܳܢܶܐ<EOS>ܕܢܶܨܛܰܒܰܬ ܝܰܘܡܳܢ ܐܰܚ̈ܰܝ<EOS>ܠܣܰܒܪܽܘܬܳܐ ܐ̱ܚܰܪܬܳܐ ܫܰܒܪܰܐ ܗ̱ܘ ܒܙܰܒܢܳܐ ܕܪܰܒܽܘܬ ܪܶܥܝܳܢܳܐ<EOS>ܗܳܘܶܐ ܠܶܗ ܗܽܘ ܕܠܳܐ ܪܶܥܝܳܢܳܐ<EOS>ܒܕܰܪܓܳܐ ܓܶܝܪ ܕܰܓܡܺܝܪܽܘܬܳܐ ܢܚܼܶܬ ܠܶܗ ܗ̱ܽܘ ܠܺܝܠܽܘܕܽܘܬܳܐ<EOS>ܠܗܰܘ ܢܳܡܽܘܣ ܥܰܒ̈ܕܶܐ ܪܳܚܶܡ ܕܰܐܝܟܳܐ ܕܡܰܡܪܰܚ ܡܳܚܶܐ ܠܶܗ<EOS>ܘܰܐܝܟܳܐ ܕܡܰܦܨ̇ܰܚ ܩܳܦܰܚ ܠܶܗ<EOS>ܟܽܠܶܗ ܨܶܒܬܶܗ ܕܰܩܛܺܝܪܳܐ ܠܳܐ ܗ̱ܘܳܐ ܫܰܪܺܝܪܳܐ ܕܰܫܐܺܝܠܰܐ ܗ̱ܘ<EOS>ܗܳܕܶܐ ܪܰܒܳܐ ܠܰܐܠܳܗܳܐ ܕܡܶܢ ܢܰܦܫܶܗ ܐ̱ܢܳܫ ܢܶܨܛܰܒܰܬ݀<EOS>ܒܰܕܓܽܘܢ ܫܰܩܠܶܗ ܠܰܩܛܺܝܪܳܐ<EOS>ܕܰܐܝܟܰܢܳܐ ܕܦܳܪܽܘܫܳܐܺܝܬ ܒܙܰܒܢܶܗ ܝܰܗܒܶܗ ܠܰܩܛܺܝܪܳܐ<EOS>ܗܳܟܰܢܳܐ ܦܳܪܽܘܫܳܐܺܝܬ ܫܰܩܠܶܗ ܒܙܰܒܢܳܐ ܕܰܚܠܳܦܰܘܗ̱ܝ<EOS>ܡܰܟܺܝܟܽܘܬܳܐ ܡܶܬܒܰܥܝܳܐ<EOS>ܕܰܟܡܳܐ ܕܝܳܐܶܐ ܠܛܰܠܝܽܘܬܳܐ ܕܰܗܘܳܬ ܪܶܗܛܳܐ ܬܚܶܝܬ ܫܰܒܛܳܐ<EOS>ܣܢܳܐ ܣܰܓܺܝ ܕܰܬܚܶܝܬ ܫܰܒܛܳܐ ܬܶܫܬܰܥܒܰܕ ܚܰܟܺܝܡܽܘܬܳܐ<EOS>ܕܰܩܛܺܝܪܳܐ ܡܳܪܳܐ ܢܗܶܐ ܠܳܗ̇<EOS>ܚܽܘܪ ܗܳܟܺܝܠ ܐܰܝܟ ܛܰܟܶܣ ܐܳܦ ܐܰܠܳܗܳܐ ܝܽܘܒ̈ܳܠܰܝ<EOS>ܒܪ̈ܳܥܰܘܳܬܳܐ ܕܰܗܘܰܘ ܠܺܝ ܘܰܒܡ̈ܰܠܦܳܢܶܐ ܕܝܰܗ̱ܒ ܠܺܝ<EOS>ܘܒܰܐܒ̈ܳܗܶܐ ܕܡܰܢܺܝ ܠܺܝ<EOS>ܕܰܬܩܺܝܠܺܝܢ ܥܰܡ ܙܰܒ̈ܢܰܝܗܽܘܢ ܥܽܘܕܪ̈ܳܢܶܐ ܕܶܐܣܟܺܡ̈ܰܝܗܽܘܢ<EOS>ܕܒܰܐܝܢܳܐ ܕܙܳܕܶܩ ܕܽܘܚܳܠܳܐ ܘܒܰܐܝܢܳܐ ܕܚܳܫܰܚ ܠܽܘܒܳܒܳܐ<EOS>ܘܒܰܐܝܢܳܐ ܕܘܳܠܶܐ ܡܽܘܟܳܟܳܐ<EOS>ܒܡܰܬܩܳܠܳܐ ܗܰܠܶܟ ܡܽܘܫ̈ܚܳܬܝ̱ ܠܛܰܠܝܽܘܬܝ̱ ܐܰܣܪܰܚ ܣܽܘܪܳܕܳܐ<EOS>ܐܳܦ ܠܰܥܠܰܝܡܽܘܬܝ̱ ܕܽܘܚܳܠܳܐ ܠܚܰܟܺܝܡܽܘܬܝ̱ ܘܰܠܦܳܪܽܘܫܽܘܬܝ̱<EOS>ܐܰܣܪܰܚ ܝܰܗ̱ܒ ܠܳܗ̇ ܡܽܘܟܳܟܳܐ<EOS>ܒܚܽܘܨܦܳܐ ܘܕܰܪܓܳܐ ܕܛܰܠܝܽܘܬܳܐ ܡܪܰܒܝܳܢܳܐ ܕܚܺܝܠܳܐ ܗ̱ܘܳܐ ܠܺܝ<EOS>ܫܰܒܛܶܗ ܙܰܓܪܰܢܝ̱ ܡܶܢ ܫܶܒܝܳܐ ܘܡܶܢ ܣܽܘܪܚܳܢܳܐ ܣܽܘܪܳܕܶܗ<EOS>ܘܡܶܢ ܦܽܘܢܳܩܳܐ ܕܽܘܚܳܠܶܗ<EOS>ܐܰܒܳܐ ܐ̱ܚܪܺܢܳܐ ܝܰܗ̱ܒ ܠܰܥܠܰܝܡܽܘܬܝ̱ ܕܺܐܝܬ ܗ̱ܘܳܐ ܒܺܝ ܡܶܢ ܛܰܠܝܽܘܬܳܐ<EOS>ܐܺܝܬ ܗ̱ܘܳܐ ܒܶܗ ܡܶܢ ܩܰܫܝܽܘܬܳܐ ܕܺܐܝܬ ܗ̱ܘܳܐ ܒܺܝ ܡܶܢ ܣܰܝܒܽܘܬܳܐ<EOS>ܐܺܝܬ ܗ̱ܘܳܐ ܒܶܗ ܡܰܟܺܝܟܽܘܬܳܐ<EOS>ܟܰܕ ܐܶܬܥܰܠܺܝܬ ܡܶܢ ܕܰܪ̈ܓܶܐ ܕܛܰܠܝܽܘܬܳܐ ܘܰܥܠܺܝܡܽܘܬܳܐ<EOS>ܥܒܼܰܪ ܣܽܘܪܳܕܳܐ ܩܰܕܡܳܝܳܐ ܥܒܼܰܪ ܕܽܘܚܳܠܳܐ ܬܶܢܝܳܢܳܐ<EOS>ܝܰܗ̱ܒ ܠܺܝ ܪܳܥܝܳܐ ܒܰܣܺܝܡܳܐ<EOS>ܗܳܐ ܠܰܓܡܺܝܪܽܘܬܝ̱ ܡܶܐܟܽܘܠܬܶܗ ܘܰܠܚܰܟܺܝܡܽܘܬܝ̱ ܬܽܘܪ̈ܓܳܡܰܘܗ̱ܝ<EOS>ܘܰܠܫܰܠܝܽܘܬܝ̱ ܡܰܟܺܝܟܽܘܬܶܗ ܘܰܠܢܺܝܚܽܘܬܝ̱ ܒܰܣܺܝܡܽܘܬܶܗ<EOS>ܘܰܠܢܰܟܦܽܘܬܝ̱ ܝܰܩܺܝܪܽܘܬܶܗ<EOS>ܒܪܺܝܟ ܗ̱ܽܘ ܕܰܐܝܟ ܕܒܰܡܣܰܐܬܳܐ ܬܰܩܶܠ ܘܝܰܗ̱ܒ ܠܺܝ ܐܰܒ̈ܳܗܶܐ<EOS>ܕܠܽܘܩܒܰܠ ܙܰܒ̈ܢܰܝ ܥܽܘܕܪ̈ܳܢܰܝ ܘܠܽܘܩܒܰܠ ܟܺܐܒ̈ܰܝ ܣܰܡ̈ܳܡܢܰܝ<EOS>ܘܠܽܘܩܒܰܠ ܫܽܘܦܪ̈ܰܝ ܬܰܨ̈ܒܺܝܬܰܝ<EOS>ܚܢܰܢ ܗܽܘ ܗܳܟܺܝܠ ܕܰܘܶܕܢܳܝܗ̱ܝ ܠܝܽܘܒܳܠܳܐ ܘܛܶܟܼܣܳܐ ܦܰܐܝܳܐ<EOS>ܕܰܒܙܰܒܢܳܐ ܕܰܪܡܺܝܣܽܘܬܳܐ ܗܳܐ ܒܳܥܶܝܢܰܢ ܩܰܫܝܽܘܬܳܐ<EOS>ܕܬܶܟܼܐܶܐ ܒܰܢ ܐܰܝܟ ܒܰܛܠܳܝ̈ܶܐ<EOS>