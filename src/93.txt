ܥܲܠ ܡܝܲܬܿܪܘܼܬܼܵܐ ܕܢܲܦܫܵܐ ܘܕܲܐܝܼܟܲܢܵܐ ܡܦܲܪܢܣܵܐ<EOS>ܡܐܡܪܐ ܕܬܠܬܝܢ ܘܬܫܥܐ<EOS>ܥܲܠ ܡܝܲܬܿܪܘܼܬܼܵܐ ܕܢܲܦܫܵܐ ܘܕܲܐܝܼܟܲܢܵܐ ܡܦܲܪܢܣܵܐ<EOS>ܠܦܲܓܼܪܵܐ ܕܐܝܼܬܼܵܘܗܝ ܒܲܝܬܵܗ̇<EOS>ܪܹܫ ܚܸܟܼܡܬܼܵܐ ܚܸܟܼܡܲܬܼ ܩܘܼܫܬܵܐ ܗ̄ܝܼ ܕܚܹܝܠ ܒܼܵܘܿܝܵܐ<EOS>ܕܡ̣ܢ ܠܵܐ ܡܸܕܼܿܡ ܒܪ̣ܵܐ ܟܠܡܸܕܸܿܡ ܕܲܟܼܣܸܐ ܘܲܓܼܠܸܐ<EOS>ܪܹܫ ܣܘܼܟܵܠܵܐ ܠܡܸܣܬܲܟܵܠܘܼ ܒܒܼܵܪܘܿܝܘܼܬܹܗ<EOS>ܕܠܵܐ ܠܲܢܝܵܚܹܗ ܒܪ̣ܵܐ ܒܸܪ̈ܝܵܬܼܵܐ ܐܸܠܵܐ ܒܚܘܼܒܹܿܗ<EOS>ܪܹܫ ܒܘܼܝܵܢܵܐ ܠܡܸܬܼܒܲܩܵܝܘܼ ܒܪܲܒܿܘܼܬܼ ܚܲܝܠܹܗ<EOS>ܕܲܛܥܝܼܢ ܥܵܠܡܵܐ ܘܲܡܕܲܒܲܪ ܠܹܗ ܐܲܝܟ ܨܸܒܼܝܵܢܹܗ<EOS>ܪܹܫ ܝܼܕܲܥܬܼܵܐ ܠܡܸܕܲܥ ܚܘܼܒܹܿܗ ܕܨܹܝܕܼ ܬܘܼܩܵܢܵܘ̈ܗܝ<EOS>ܕܟܲܕܼ ܛܵܠܘܿܡܝܼܢ ܠܵܐ ܡܸܬܼܢܲܩܲܡ ܡ̣ܢ ܛܵܠܘ̇ܘ̈ܗܝ<EOS>ܪܹܫ ܟܹܐܢܘܼܬܼܵܐ ܠܲܡܙܲܕܵܩܘܼ ܠܒܼܘܼܚܪܵܢ ܕܝܼܢܹܗ<EOS>ܕܟܲܕܼ ܛܵܒܼ ܡܲܗܡܸܐ ܠܵܐ ܛܵܥܹ̇ܐ ܠܹܗ ܪܸܡܙܵܐ ܕܥܲܝܢܹ̈ܐ<EOS>ܪܹܫ ܛܲܝܒܿܘܼܬܼܵܐ ܠܡܸܣܪܲܓܼ ܣܲܓܿܝܼ ܒܒܲܣܝܼܡܘܼܬܹܗ<EOS>ܕܟܲܕܼ ܛܵܒܼ ܢܵܒܲܥ̇ ܡܙܝܼܓܼ ܚܵܘܣܵܢܵܐ ܒܩܲܫܝܼܘܼܬܼ ܢܸܓܼܕܘ̈ܗܝ<EOS>ܪܹܫ ܦܘܼܪܫܵܢܵܐ ܕܦܵܪܘܿܫܘܼܬܼܵܐ ܠܡܸܦܪܲܫ ܫܲܦܝܼܪ<EOS>ܕܐܲܝܕܵܐ ܦܲܐܝܵܐ ܠܲܡܠܝܼܠܘܼܬܼܵܐ ܡ̇ܪܲܬܼ ܚܲܪ̈ܫܹܐ<EOS>ܪܹܫ ܟܠܡܸܕܸܿܡ ܠܡܸܟܲܪ ܛܲܟܼܣܵܐ ܕܣܝܼܡ ܒܲܟܼܝܵܢܵܐ<EOS>ܕܢܸܗܘܸܐ ܫܵܠܹ̇ܡ ܟܝܵܢ ܡܲܠܵܠܹ̈ܐ ܠܡܸܠܬܼܵܐ ܕܲܒܼܗܘܿܢ<EOS>ܪܹܫ ܢܵܡܘܿܣܵܐ ܠܡܸܬܼܗܲܓܵܝܘܼ ܒܢܵܡܘܿܣ ܪܘܼܚܵܐ<EOS>ܠܲܡܫܲܡܠܵܝܘܼ ܟܠ ܕܲܟܼܬܼܝܼ̈ܒܼܵܢ ܡ̣ܢ ܦܘܼܡ ܟܲܣܝܵܐ<EOS>ܪܹܫ ܦܘܼܪܥܵܢܵܐ ܠܡܸܦܪܲܥ ܚܘܼܒܵܐ ܠܡܲܬܼܩܸܢ ܟܠܵܐ<EOS>ܕܝܲܩܲܪ ܡ̣ܢ ܟܠ ܨܠܸܡ ܒܲܪܢܵܫܵܐ ܘܲܩܪ̣ܵܝܗܝ<EOS>ܚܵܘܼܒܵܐ ܚܲܝܵܒܼ ܟܠܢܵܫ ܠܡܬܲܩܢܵܢܹܗ<EOS>ܕܝܲܗ̣̄ܒܼ ܢܵܡܘܿܣܵܐ ܘܥܲܒܼ݂ܕܹܿܗ ܡ̇ܪܵܐ ܥܲܠ ܩܸܢܝܵܢܵܘ̈ܗܝ<EOS>ܒܐܲܥܦܹ̈ܐ ܚܲܝܵܒܼ ܠܡܸܦܪܲܥ ܫܘܼܒܼܚܵܐ ܡ̣ܢ ܟܠ ܕܲܗܘ̤ܵܘ<EOS>ܕܗܘ̤ ܒܲܠܚܘܿܕܼܵܘܗܝ ܡܫܲܡܲܗ ܒܲܫܡܵܐ ܕܪܵܡ ܡ̣ܢ ܟܠܵܐ<EOS>ܠܹܗܘ̣ ܘܵܠܹ̇ܐ ܠܡܸܕܲܥ ܚܲܝܠܵܐ ܕܪܸܡܙܵܐ ܕܲܒܼܪ̣ܵܝܗܝ<EOS>ܕܩܵܡ̣ ܘܐܸܬܼܡܲܠܲܟ ܥܲܠ ܬܘܼܩܵܢܹܗ ܘܐܲܟܸܿܢ ܓܲܒܼܠܹܗ<EOS>ܠܹܗܘ̣ ܦܲܐܝܵܐ ܠܲܡܙܲܕܵܩܘ̣ ܠܚܹܝܠ ܓܵܒܼܘܼܠܹܗ<EOS>ܕܒܼܐܝܼܕܼܘ ܓܲܒܼܠܹܗ ܘܡ̣ܢ ܪܘܼܚ ܦܘܼܡܹܗ ܢܦܲܚ̣ ܒܹܗ ܢܲܦܫܵܐ<EOS>ܡܵܐܢܵܐ ܥܦܝܼܪܵܐ ܪܲܟܸܿܒܼ ܥܲܒܼ݂ܕܹܿܗ ܐܘܼܡ̇ܢܵܐܝܼܬܼ<EOS>ܦܲܓܼܪܵܐ ܓܼܠܝܵܐ ܘܢܲܦܫܵܐ ܟܣܝܼܬܼܵܐ ܚܲܕܼ ܒܲܪܢܵܫܵܐ<EOS>ܒܲܕܼܡܘܼܬܼ ܨܲܠܡܵܐ ܨܵܪ ܒܹܗ ܚܲܝܠܵܐ ܕܒܼܵܪܘܿܝܘܼܬܹܗ<EOS>ܚܲܪ݁ܫܹܐ ܒܦܲܓܼܪܹܗ ܐܵܦ ܡܲܠܵܠܹ̈ܐ ܒܬܼܘܼܩܵܢ ܢܲܦܫܹܗ<EOS>ܒܦܲܓܼܪܹܗ ܣܲܝܸܟ ܟܝܵܢ ܟܠܡܸܕܸܿܡ ܡܸܬܼܚܲܙܝܵܢܵܐ<EOS>ܘܲܒܼܓܼܵܘ ܢܲܦܫܹܗ ܟܸܬܫܲܝ̈ ܪܵܘܡ̇ܐ ܕܠܵܐ ܪܘܼܟܵܒܼܵܐ<EOS>ܐ̄ܚܝܵܢܵܐ ܥܲܒܼ݂ܕܹܿܗ ܠܲܡܫܲܝܵܢܹ̈ܐ ܘܠܲܐܪ̈ܥܵܢܵܝܹܐ<EOS>ܘܐܲܝܟ ܕܲܒܼܢܵܘܣܵܐ ܐܲܡܥܲܪ ܒܹܗ ܟܠܝܼܠܹ̈ܐ ܘܚܲܪ̈ܫܹܐ<EOS>ܡܲܫܟܿܢܵܐ ܕܚܘܼܒܵܐ ܢܲܩ̣ܫܹܗ ܒܐܲܪܥܵܐ ܚܲܟܿܝܼܡܵܐܝܼܬܼ<EOS>ܘܐܲܣܸܢ ܘܲܡ̣ܠܵܝܗܝ ܚܹܝܠ ܚܸܟܼ̈ܡܸܵܬܼܵܐ ܠܲܕܼܥܵܡܲ݁ܪ ܒܹܗ<EOS>ܒܢܲܦܫܹܗ ܣܵܡܹ݂ܗ ܠܓܲܙܵܐ ܪܲܒܵܐ ܕܒܼܵܪܘܿܝܘܼܬܹܗ<EOS>ܕܡܸܢܵܗ̇ ܢܸܫܐܲܠ ܟܠ ܕܲܥܒܼܝܼܕܼܵܐ ܗ̄ܘ̣ ܣܘܼܢܩܵܢ ܚܲܝܵܘ̈ܗܝ<EOS>ܣܝܼܡܲܬܼ ܓܲܙܵܐ ܗ̄ܝܼ ܕܲܣܬܼܝܼܪ̈ܵܬܼܵܐ ܢܲܦܫܵܐ ܕܐ̄ܢܵܫܵܐ<EOS>ܕܒܼܵܗ̇ ܗ̄ܘ̣ ܡܣܲܝܲܟ ܚܹܝܠ ܒܵܪܘܿܝܵܐ ܕܠܵܐ ܡܸܣܬܲܝܲܟ<EOS>ܐ̄ܪ̈ܵܙܹܐ ܟܣܲܝܵ̈ܐ ܟܣܹܝܢ ܒܲܒܼܥܵܬܼܵܗ̇ ܕܥܲܠ ܬܘܼܩܵܢܵܗ̇<EOS>ܘܠܵܐ ܡܸܬܼܒܲܕܿܩܝܼܢ ܐܸܠܵܐ ܒܚܲܝܠܵܐ ܕܒܼܵܪܘܿܝܘܼܬܼܵܗ̇<EOS>ܐ̄ܪܵܙ ܒܘܼܕܵܩܵܐ ܕܫܸܡ ܐܝܼܬܼܘܼܬܼܵܐ ܐܝܼܬܼ ܒܹܗ ܒܫܲܪܒܵܗ̇<EOS>ܘܲܬܼܠܝܼܬܼܵܐܝܼܬܼ ܨܝܼܪ ܬܘܼܩܵܢܵܗ̇ ܒܡܸܠܬܼܵܐ ܘܚܲܝܠܵܐ<EOS>ܕܵܡܹ̇ܐ ܗ̄ܘ̣ ܕܘܼܡܝܵܗ̇ ܒܡܸܕܸܿܡ ܩܲܠܝܼܠ ܠܒܼܘܼܕܵܩ ܩܢܘܿܡܹ̈ܐ<EOS>ܟܝܢܵܗ̇ ܠܐܲܒܼܵܐ ܘܡܸܠܬܼܵܗ̇ ܠܲܒܼܪܵܐ ܘܚܲܝܹܝܗ̇ ܠܪܘܼܚܵܐ<EOS>ܠܵܘ ܒܲܟܼܝܵܢܵܗ̇ ܕܵܡܹ̇ܐ ܟܝܵܢܵܗ̇ ܠܲܟܼܝܵܢ ܟܲܣܝܵܐ<EOS>ܐܸܠܵܐ ܒܐ̄ܪܵܙܵܐ ܠܦܘܼܬܼ ܬܲܚܘܝܼܬܼܵܐ ܕܝܲܩܝܼܪܘܼܬܼܵܗ̇<EOS>ܒܨܝܼܪܵܐ ܗ̄ܝܼ ܣܲܓܿܝܼ ܡ̣ܢ ܐܝܼܬܼܘܼܬܼܵܐ ܕܠܵܐ ܡܘܼܫ̈ܚܵܬܼܵܐ<EOS>ܐܲܝܟ ܡ̇ܐ ܕܲܒܼܨܝܼܪ ܛܸܠܵܠ ܓܘܼܫܡܵܐ ܡܸܢܹܗ ܕܓܼܘܼܫܡܵܐ<EOS>ܐܝܼܬܼܝܵܐ ܐܝܼܬܼܵܘܗܝ ܘܠܲܝܬܿ ܫܘܼܪܵܝܵܐ ܠܐܲܡܝܼܢܘܼܬܹܗ<EOS>ܘܗ̤ܝ ܡܲܣܲܝܲܕܼܬܵܐ ܗ̄ܝܼ ܘܲܬܼܚܹܝܬܼ ܙܲܒܼܢܵܐ ܚܒܼܝܼܫ ܪܘܼܟܵܒܼܵܗ̇<EOS>ܚܹܝܠ ܒܵܪܘܿܝܵܐ ܝܲܗ̣̄ܒܼ ܒܵܗ̇ ܚܲܝܠܵܐ ܕܲܡܠܝܼܠܘܼܬܼܵܐ<EOS>ܕܬܸܚܸܐ ܘܬܲܚܸܐ ܠܦܲܓܼܪܵܐ ܡܝܼܬܼܵܐ ܕܲܡܕܲܝܪܵܐ ܒܹܗ<EOS>ܒܲܕܼܡܘܼܬܼ ܢܸܒܼܥܵܐ ܕܡܲܪܕܸܿܐ ܚܲܝܹ̈ܐ ܣܵܡ̣ܵܗ̇ ܒܓܼܘܼܫܡܵܐ<EOS>ܒܵܗ̇ ܡܸܬܼܪܲܓܸܿܝܢ ܪܸ̈ܓܼܫܹܐ ܚܲܪ̈ܫܹܐ ܠܡܸܬܲܠ ܦܹܐܪܹ̈ܐ<EOS>ܒܝܲܕܼ ܫܵܩܘܼܬܼܵܐ ܕܲܡܠܝܼܠܘܼܬܼܵܗ̇ ܡܪܲܟܲܒܼ ܦܲܓܼܪܵܐ<EOS>ܘܡܲܦܪܲܥ ܝܵܗܹ̇ܒܼ ܩܵܠ ܬܵܘܕܲܝܼܬܼܵܐ ܠܲܡܬܲܩܢܵܢܹܗ<EOS>ܒܚܹܝܠ ܚܲܝܘܼܬܼܵܗ̇ ܚܲܝ ܘܲܡܗܲܠܸܟ ܒܚܲܝܹ̈ܐ ܕܙܲܒܼܢܵܐ<EOS>ܘܥܲܡܸܗ̇ ܡܣܲܟܸܿܐ ܕܢܹܐܪܲܬܼ ܚܲܝܹ̈ܐ ܠܵܐ ܡ̇ܝܘܿܬܹ̈ܐ<EOS>ܒܢܘܼܗܪܵܗ̇ ܚܵܙܹ̇ܐ ܢܘܼܗܪܵܐ ܦܲܐܝܵܐ ܕܫܸܡ ܒܵܪܼܘܿܝܵܐ<EOS>ܘܥܲܡ ܗܲܠ̈ܟܼܵܬܼܵܗ̇ ܚܵܙܹ̇ܩ ܘܡ̇ܛܹ̇ܐ ܠܘܵܬܼ ܐܝܼܬܘܼܬܼܵܐ<EOS>ܒܲܡܗܝܼܪܘܼܬܼܵܗ̇ ܩܵܢܹ̇ܐ ܛܲܥܡܵܐ ܠܡܸܦܪܲܫ ܫܲܦܝܼܪ<EOS>ܘܐܲܝܟ ܡܲܠܵܠܵܐ ܡܛܲܟܸܿܣ ܪܲܗܛܵܐ ܕܡܲܠܝܼܠܘܼܬܹܗ<EOS>ܫܸܡܫܵܐ ܗ̄ܝ̣ ܕܲܬܼܪܹܝܢ ܒܲܡܫܲܝ̈ ܓܘܼܫܡܵܐ ܡܸܬܼܚܲܒܿܠܵܢܵܐ<EOS>ܘܲܒܼܙܲܠܝܼܩܹܝ̈ܗ̇ ܦܵܠܲ݁ܚ ܒܐܲܪܥܵܐܠ ܘܪܵܕܹܐ ܒܐܘܼܪܚܵܐ<EOS>ܡܸܠܚܵܐ ܗ̄ܘ̣ ܗܵܘܢܵܗ̇ ܠܦܲܟܿܝܼܗܘܼܬܼܵܐ ܕܲܪ̈ܓܼܝܼܓܼܵܬܹܗ<EOS>ܘܒܼܵܗ̇ ܡܸܬܼܡܲܕܲܟ ܘܐܲܟܸܿܢ ܚܵܫܲ̇ܚ ܒܲܪܢܵܫܵܐ<EOS>ܥܘܼܬܼܪܵܐ ܗ̄ܘ̣ ܝܲܨܪܵܐ ܪܵܗ̇ ܠܡܸܣܟܹܿܢܘܼܬܼܵܐ ܕܥܲܦܪܹܗ ܫܝܼܛܵܐ<EOS>ܘܲܒܼܚܸܟܼ̈ܡܵܬܼܵܗ̇ ܡܦܲܪܢܸܣ ܚܲܝܵܘ̈ܗܝ ܐܲܝܟ ܥܲܬܿܝܼܪܵܐ<EOS>ܒܡܸܠܬܼܵܐ ܕܡܸܢܵܗ̇ ܡܪܝܼܡ ܒܲܪ̄̇ܬܼ ܩܵܠܹܗ ܥܲܠ ܒܸܪ̈ܝܵܬܼܵܐ<EOS>ܘܲܒܼܫܘܼܠܛܵܢܵܗ̇ ܡܬܼܝܼܚ ܫܘܼܠܛܵܢܹܗ ܥܲܠ ܘܲܒܼܟܼܠ<EOS>ܒܪܸܡܙܵܗ̇ ܦܵܩܹ̇ܕܼ ܠܐܲܪ̈ܗܵܢܵܝܹܐ ܕܢܸܫܬܲܡܥܘܼܢ ܠܹܗ<EOS>ܘܲܒܼܣܘܼܟܼܠܵܗ̇ ܡܲܪܟܸܿܢ ܨܹܐܕܼܵܘܗܝ ܠܲܫܡܲܝܵܢܹ̈ܐ<EOS>ܒܩܲܠܝܼܠܘܼܬܼܵܗ̇ ܥܵܒܲ̇ܪ ܝܲܡܵܐ ܐܲܝܟ ܕܲܒܼܝܲܒܼܫܵܐ<EOS>ܘܠܵܐ ܡܸܬܿܛܲܒܲܥ ܝܘܼܩܪܵܐ ܕܦܲܓܼܪܹܗ ܒܹܝܬܼ ܡܲܚܫܘܼܠܹ̈ܐ<EOS>ܠܲܝܟ ܐܹܘܩܝܼܢܵܐ ܬܲܠܝܵܐ ܒܐܸܠܦܵܐ ܕܦܲܓܼܪܵܢܘܼܬܹܗ<EOS>ܘܲܡܢܲܛܪܵܐ ܠܹܗ ܡ̣ܢ ܢܸܟܼܝܵܢܹ̈ܐ ܕܠܵܐ ܢܸܬܼܚܲܒܲܠ<EOS>ܠܘܲܥܕܵܗ̇ ܪܵܕܹܐ ܐܲܝܟ ܡܲܠܵܝܵܐ ܒܟܼܵܘܟܿܒܼ ܢܘܼܗܪܵܐ<EOS>ܘܗ̤ܝ ܬܵܪܨܵܐ ܠܹܗ ܫܒܼܝܼܠ ܡܲܪܕܲܝܼܬܵܐ ܠܲܠܡܹܐܝܢ ܫܲܝܢܵܐ<EOS>ܒܐܘܼܡ̇ܢܘܿܬܼܵܗ̇ ܡܲܠܸܦ ܚܲܪ̈ܫܹܐ ܕܲܢܫܲܡܫܘܼܢܵܝܗܝ<EOS>ܘܲܒܼܒܼܘܼܝܵܢܵܗ̇ ܡܲܩܢܸܐ ܛܲܟܼܣܵܐ ܠܲܕܼܠܵܐ ܛܲܟܼܣܵܐ<EOS>ܒܲܥܪܝܼܡܘܼܬܼܵܗ̇ ܡܚܲܟܸܿܡ ܗܘ̤ ܠܹܗ ܥܲܠ ܫܲܬܿܝܼܩܹ̈ܐ<EOS>ܘܲܒܼܨܸܢ̈ܥܵܬܼܵܗ̇ ܡܲܪܡܸܐ ܦܓܼܘܼ̈ܕܹܐ ܒܒܲܥܪܝܼܪ̈ܵܝܹܐ<EOS>ܐܲܝܟ ܗܸܢܝܘܿܟܼܵܐ ܪܟܼܝܼܒܼ ܥܲܠ ܥܠܵܡܵܐ ܒܲܥܪܝܼܪܵܝܵܐ<EOS>ܘܲܡܛܲܟܸܿܣ ܠܹܗ ܕܠܵܐ ܢܸܬܼܒܲܥܪܵܪ ܬܚܹܝܬܼ ܗܲܠܟܼܵܬܹ̈ܐ<EOS>ܢܲܦܫܵܐ ܟܕܲܢܬܼܵܗ̇ ܠܟܼܠܵܗ̇ ܒܪܝܼܬܼܵܐ ܬܚܹܝܬܼ ܫܘܼܠܛܵܢܹܗ<EOS>ܘܗ̤ܝ ܐܵܘܬܸܿܒܼܬܹܗ ܒܲܕܼܡܘܼܬܼ ܡܲܠܟܵܐ ܥܲܠ ܡܲܪܟܲܒܼܬܼܵܐ<EOS>ܒܥܲܪ̈ܩܹܐ ܕܙܵܘܥܹ̈ܝܗ̇ ܐܲܚܝܼܕܼ ܒܐܝܼܕܼܵܘ̈ܗܝ ܫܡܲܝܵܐ ܘܐܲܪܥܵܐ<EOS>ܘܠܲܐܝܟܵܐ ܕܨܒܹ̇ܐ ܡܚܝܼܪ ܨܸܒܼܝܵܢܵܐ ܕܪܹܫܢܘܼܬܹܗ<EOS>ܐܘܿ ܒܲܪܢܵܫܵܐ ܕܲܫܡܹܗ ܥܲܦܪܵܐ ܗ̄ܘ̣ ܡ̣ܢ ܟܠܵܐ<EOS>ܟܡܵܐ ܐܸܬܼܥܲܠܝܼ ܡܸܕܼܪܵܟ ܫܝܼܛܵܐ ܠܥܸܠ ܡ̣ܢ ܟܠܵܐ<EOS>ܐܘܿܢ ܒܵܪܘܿܝܵܐ ܕܪܲܒܿ ܘܲܡܥܲܠܲܝ ܡ̣ܢ ܟܠ ܒܸܪ̈ܝܵܢ<EOS>ܟܡܵܐ ܐܸܬܼܢܲܚܲܬܼ ܨܸܒܼܝܵܢ ܚܘܼܒܵܟ ܨܹܝܕܼ ܡܘܼܟܵܟܼܵܢ<EOS>ܪܸܡܙܵܟ ܪܲܡܪܸܡ ܫܝܼܛܘܼܬܼ ܡܸܕܼܪܲܢ ܠܥܸܠ ܡ̣ܢ ܟܠܵܐ<EOS>ܘܐܲܢ̄ܬܿ ܐܵܘܚܸܕܲܬܵܢ ܫܲܒܼܛܵܐ ܕܪܸܡܙܵܟ ܠܡܸܪܕܵܐ ܠܟܼܠܵܐ<EOS>ܚܹܝܠ ܚܸܟܼ̈ܡܵܬܼܵܟ ܣܵܡ̣ܬܿ ܒܲܟܼܝܵܢܲܢ ܡܸܣܟܹܿܝܢ ܚܲܝܹ̈ܐ<EOS>ܘܫܲܪܝܼ ܡܲܪܸܕܸܿܐ ܬܲܦܹ̈ܐ ܕܡܸܠܹ̈ܐ ܒܕܼܘܼܡܝܵܐ ܕܝܼܠܵܟ<EOS>ܕܝܼܠܵܟ ܐܝܼܬܼܵܘܗܝ ܓܵܙܵܐ ܕܡܸܠܹ݁̈ܐ ܕܲܒܼܓܼܵܘ ܢܲܦܫܵܐ<EOS>ܘܒܼܵܟ ܡܬܼܚܲܟܿܡܵܐ ܠܲܡܕܲܡ̇ܝܘܼ ܡܸܠܹ̈ܝܗ̇ ܒܡܸܠܬܼܵܟ<EOS>ܡܸܠܬܼܵܟ ܐܲܡܫܲܥܬܿ ܒܪܵܫܝܼܬܼ ܕܲܒܼܪ̣ܵܝܬܿ ܠܵܗ̇ ܘܲܠܟܼܠܵܐ<EOS>ܘܢܵܕܲܬ̤ ܩܵܡܲܬ̤ ܠܩܵܠ ܦܘܼܩܕܵܢܵܟ ܘܲܩܢܵܬ̤ ܚܲܝܹ̈ܐ<EOS>ܚܲܝܹ̈ܐ ܡܲܕܸܿܟܼܬܿ ܥܲܡ ܬܘܼܩܵܢܵܗ̇ ܟܲܕܼ ܬܲܩܸܢܬܵܗ̇<EOS>ܘܟܲܣܝܼܬܿ ܐܸܢܘܿܢ ܒܢܲܚܬܵܐ ܕܦܲܓܼܪܵܐ ܡܸܬܼܚܲܙܝܵܢܵܐ<EOS>ܗܲܝܟܲܠ ܦܲܓܼܪܵܐ ܒܢ̣ܵܐ ܨܸܒܼܝܵܢܵܟ ܝܵܬܼܵܗ̇<EOS>ܘܥܸܠܲܬ̤ ܩܵܡܲܬ̤ ܒܲܕܼܡܘܼܬܼ ܡܲܠܟܵܐ ܒܓܼܵܘ ܦܵܠܵܛܝܼܢ<EOS>ܐܲܝܟ ܟܸܢܵܪܵܐ ܪܲܟܿܒܲܬ̤ ܪܸ̈ܓܼܫܹܐ ܡܸܬܼܚܲܙܝܵܢܹ̈ܐ<EOS>ܘܢܸܩܫܲܬ̤ ܨܸܒܼܥܵܐ ܕܲܡܗܝܼܪܘܼܬܼܵܗ̇ ܒܡܸܠܬܼܵܐ ܘܫܸܡܥܵܐ<EOS>ܐܲܝܟ ܐܲܒܿܘܼܒܼܵܐ ܡܚܲܒܸܿܠ ܪܘܼܚܵܐ ܗܘ̤ܵܐ ܠܵܗ̇ ܦܘܼܡ̇ܐ<EOS>ܘܙܸܡܪܲܬ̤ ܒܹܗ ܗܝ̤ ܩܵܠ ܢܸܥ̈ܡܵܬܼܵܐ ܒܲܣܝܼ̈ܡܵܬܼܵܐ<EOS>ܒܩܲܢܝܵܐ ܚܠܝܼܠܵܐ ܙܵܡ̇ܪܵܐ ܟܠܫܵܥ ܩܵܠܹ̈ܐ ܪ̈ܓܼܝܼܓܹܐ<EOS>ܘܲܡܚܲܕܲܝܵܐ ܠܹܗ ܠܲܟܼܪܸܐ ܚܲܝܹ̈ܐ ܒܚܲܝܘܼܬܼ ܚܲܚܹ̈ܝܗ̇<EOS>ܒܪܘܼܚ ܚܲܝܘܼܬܼܵܗ̇ ܡܗܲܠܸܠ ܡܝܼܬܼܵܐ ܩܵܠܹ̈ܐ ܚܠܲܝ̈ܵܐ<EOS>ܘܐܲܝܟ ܕܲܒܼܕܼܝܼܠܹܗ ܚܬܼܝܼܪ ܒܲܐ̄ܚܪܹܢܵܐ ܕܲܡܬܲܪܓܸܿܡ ܒܹܗ<EOS>ܗܘ̤ ܐܲܝܟ ܩܲܢܝܵܐ ܓܠܝܼܙ ܡ̣ܢ ܩܵܠܵܐ ܘܡ̣ܢ ܚܲܝܘܼܬܼܵܐ<EOS>ܘܡ̇ܐ ܕܙܸܡܪܲܬ̤ ܒܹܗ ܢܲܦܫܵܐ ܚܲܝܬܼܵܐ ܩܢ̣ܵܐ ܚܲܝܘܼܬܼܵܐ<EOS>ܢܦܫܵܐ ܗ̄ܝܼ ܚܲܝܵܘ̈ܗܝ ܘܗ̤ܝ ܢܵܛ̇ܪܵܐ ܠܹܗ ܒܚܲܝܹ̈ܐ ܕܙܲܒܼܪܵܐ<EOS>ܘܡ̇ܐ ܕܐܲܪܦܝܵܬܹܗ ܢܦ݂ܲܟ ܠܲܟܼܝܵܢܹܗ ܘܲܗܘ̤ܵܐ ܡܸܕܼܪܵܐ<EOS>ܠܵܐ ܩܢܸܐ ܡܸܕܸܿܡ ܒܐܲܝܠܹܝܢ ܕܲܩܢܹܐ ܕܠܵܘ ܕܝܼܠܗ̇ ܗ̄ܘ̣<EOS>ܘܠܵܐ ܡܸܢܼܩܲܝܲܡ ܒܸܠܥܵܕܼ ܚܲܝܠܵܐ ܕܣܵܥܘܿܪܘܼܬܼܵܥܗ̇<EOS>ܒܲܕܼܡܘܼܬܼ ܡ̇ܪܬܵܐ ܝܵܬܲܒܵܐ ܒܓܼܵܘܘܹܗ ܘܠܵܐ ܚܵܙܹ̇ܐ ܠܵܗ̇<EOS>ܘܗܘ̤ ܐܲܝܟ ܥܲܒܼܪܵܐ ܡܫܲܡܸܫ ܘܫܵܠܹ̇ܐ ܩܕܼܵܡ ܚܹܐܪܘܼܬܼܵܗ̇<EOS>ܫܲܦܝܼܪ ܡ̇ܕܹܝܢ ܒܢ̣ܵܝܗܝ ܒܵܪܘܿܝܵܐ ܐܲܝܟ ܕܲܠܒܲܝܬܵܐ<EOS>ܘܟܸܢ ܥܸܠܲܬ̤ ܗ̤ܝ ܕܲܬܿܕܲܝܲܪ ܒܹܗ ܐܲܝܟ ܒܲܪ̄ܬܼ ܡܲܠܟܵܐ<EOS>ܦܲܓܼܪܵܐ ܠܘܼܩܵܕܼܵܡ ܡܪܲܟܸܿܒܼ ܪܸܡܙܵܐ ܒܬܼܘܼܩܵܢ ܐ̄ܢܵܫܵܐ<EOS>ܘܒܼܵܬܲܪ ܙܲܒܼܢܵܐ ܨܵܐܲܪ ܢܲܦܫܵܐ ܘܡܲܫܪܸܐ ܒܓܼܵܘܹܗ<EOS>ܒܹܝܬܼ ܡܲܠܟܿܘܼܬܼܵܐ ܡܪܲܫܸܡ ܒܵܢܹ̇ܐ ܒܐܲܦܲܝ̈ ܒܸܣܪܵܐ<EOS>ܘܡ̇ܐ ܕܐܸܫܬܲܟܼܠܲܠ ܩܪ̣ܵܐ ܥܵܡܘܿܪܹܗ ܕܲܢܟܲܝܲܪ ܒܹܗ<EOS>ܒܥܲܪ̈ܩܲܝ ܦܲܓܼܪܵܐ ܒܵܢܹ̇ܐ ܒܲܝܬܵܐ ܦܲܓܼܪܵܢܵܝܵܐ<EOS>ܘܒܹܝܬܼ ܫܸܪ̈ܝܵܢܘܵܗܝ ܡܲܪܡܸܐ ܡܠܵܛܵܐ ܕܡ̇ܐ ܪܲܛܝܼܒܼܵܐ<EOS>ܐܲܝܟ ܫܲܬܼܐܸܣܬܼܵܐ ܣܵܐܹ̇ܡ ܙܲܪܥܵܐ ܒܡܲܪܒܲܥ ܓܘܼܫܡܵܐ<EOS>ܘܲܡܕܲܪܸܓܼ ܠܹܗ ܐܲܝܟ ܒܸܢܝܵܢܵܐ ܠܘܵܬܼ ܫܘܼܟܼܠܵܠܵܐ<EOS>ܡܠܘܿܠܵܐ ܗܵܘܹ̇ܐ ܙܲܪܥܵܐ ܠܦܲܓܼܪܵܐ ܘܐܲܟܸܿܢ ܗܵܘܹ̇ܐ<EOS>ܘܡܸܢܹܗ ܕܦܲܓܼܪܵܐ ܝܵܥܹ̇ܐ ܦܲܓܼܪܵܐ ܕܕܼܵܡܹ̇ܐ ܠܦܲܓܼܪܵܐ<EOS>ܠܢܲܦܫܵܐ ܠܲܝܬܿ ܠܵܗ̇ ܙܲܪܥܵܐ ܕܬܼܵܘܥܸܐ ܐ̄ܚܪܹܬܼܵܐ<EOS>ܘܠܵܘ ܒܲܡܠܘܿܐܵܗ̇ ܝܵܥܹ̇ܐ ܟܝܵܢܵܗ̇ ܒܓܼܵܘ ܗܲܕܵܗܹ̈ܐ<EOS>ܡ̣ܢ ܠܵܐ ܡܸܕܸܿܡ ܨܵܐܲܪ ܝܵܬܼܵܗ̇ ܪܸܡܙܵܐ ܟܲܣܝܵܐ<EOS>ܘܒܵܘ̇ ܐܸܣܟܹܿܡܵܐ ܕܨܵܪ ܗܵܝ̇ ܕܐܵܕܼܵܡ ܒܪܘܼܚ ܨܼܒܼܝܵܢܹܗ<EOS>ܡ̣ܢ ܠܵܐ ܡܸܕܸܿܡ ܐܵܬܹ̇ܐ ܟܝܵܢܵܗ̇ ܠܘܵܬܼ ܬܘܼܩܵܢܵܐ<EOS>ܟܡܵܐ ܐܸܢ ܐܝܼܬܹܝܗ̇ ܐ̄ܚܝܵܢܬܵܐ ܕܥܝܼܪܹ̈ܐ ܘܪ̈ܘܼܚܵܢܵܝܹܐ<EOS>ܪܘܼܚܵܐ ܗܝܼ ܐܵܦ ܗܝ̤ ܐܲܝܟ ܪ̈ܘܼܚܵܢܹܐ ܕܠܵܐ ܪܘܼܟܵܒܼܵܐ<EOS>ܘܲܫܘܸܐ ܟܝܵܢܵܗ̇ ܐܵܦ ܬܘܼܩܵܢܵܗ̇ ܠܗܵܘ̇ ܕܲܗܘ̤ܵܘ ܒܹܗ<EOS>ܡ̣ܢ ܠܵܐ ܡܸܕܸܿܡ ܗܘ̤ܵܘ ܪ̈ܘܼܚܵܢܹܐ ܒܪܵܫܝܼܬܼ ܕܵܗܘ̤ܵܘ<EOS>ܘܡ̣ܢ ܠܵܐ ܡܸܕܸܿܡ ܪܵܕܹܐ ܗܘܵܝܵܗ̇ ܒܟܼܠܗܘܿܢ ܕܵܪܹ̈ܐ<EOS>ܒܵܬܲܪ ܦܲܓܼܪܵܐ ܗܘ̤ܵܐ ܬܘܼܩܵܢܵܗ̇ ܒܬܼܘܼܩܵܢ ܐܵܕܼܵܡ<EOS>ܘܗܘ̤ ܗܵܘ̇ ܛܲܟܼܣܵܐ ܪܵܕܹܐ ܟܠܝܘܿܡ ܒܵܗ̇ ܘܲܒܼܦܲܓܼܪܵܐ<EOS>ܨܠܸܡ ܗܲܕܿܡܹ̈ܐ ܨܵܐܲܪ ܠܘܼܩܕܼܵܡ ܪܲܒܿ ܨܲܝܵܪܹ̈ܐ<EOS>ܘܟܸܢ ܢܵܦܲܚ̇ ܒܹܗ ܪܘܼܚ ܚܲܝܘܼܬܼܵܐ ܘܗܵܘܹ̇ܐ ܠܲܢܦܸܫ<EOS>ܢܲܚܬܵܐ ܕܒܸܣܪܵܐ ܙܵܩܲܪ ܒܐܝܼܕܼܵܐ ܪܘܼܚܵܢܵܝܬܼܵܐ<EOS>ܘܟܸܢ ܦܵܪܹܣ ܠܹܗ ܐܲܝܟ ܐܲܪ̈ܓܿܘܵܢܹܐ ܠܥܸܠ ܡ̣ܢ ܢܲܦܫܵܐ<EOS>ܒܓܼܵܘ ܚܸܫܘܿܟܼܵܐ ܡܪܲܟܼܵܒܼ ܦܲܓܼܪܵܐ ܘܒܼܵܪܹ̈ܐ ܢܲܦܫܵܐ<EOS>ܐܲܟܼܡܵܐ ܕܲܒܼܪ̣ܵܐ ܒܪܵܫܝܼܬܼ ܘܣܵܡ̣ܵܗ̇ ܒܚܸܫܟܵܐ<EOS>ܐܲܝܟ ܕܲܒܼܐ̄ܪܵܙܵܐ ܡܚܵܘܸܐ ܠܐ̄ܢܵܫܵܐ ܒܬܼܘܼܩܵܢ ܐ̄ܢܵܫܵܐ<EOS>ܥܲܠ ܗܵܘ̇ ܛܲܟܼܣܵܐ ܕܒܼܵܪܘܿܝܘܼܬܹܗ ܕܡ̣ܢ ܠܵܐ ܡܸܕܸܿܡ<EOS>ܪܲܒܿܘܼܬܼ ܚܲܝܠܹܗ ܡܲܟܼܪܸܙ ܟܠܫܵܥ ܒܲܓܼܒܼܝܼܠܘܼܬܲܢ<EOS>ܒܝܲܕܼ ܬܘܸܩܵܢܵܐ ܕܦܲܓܼܪܵܐ ܘܢܲܦܫܵܐ ܕܗܵܘܹ̇ܐ ܟܠܝܘܿܡ<EOS>ܒܪܘܼܟܵܒܼ ܦܲܓܼܪܵܐ ܡܚܵܘܸܐ ܒܪܝܼܬܼܵܐ ܕܡܸܬܼܪ̈ܲܓܼܫܵܢܹܐ<EOS>ܘܒܲܗܘܵܝ ܢܲܦܫܵܐ ܗܘܵܝܵܐ ܕܟܸܢܫܹ̈ܐ ܡܸܬܼܝܲܕܼܥܵܢܹ̈ܐ<EOS>ܟܠܵܗ̇ ܒܪܝܼܬܼܵܐ ܡܚܲܕܸܿܬܼ ܟܠܫܵܥ ܒܝܲܕܼ ܬܘܼܩܵܢܲܢ<EOS>ܘܲܡܚܲܕܹܿܐ ܠܵܗ̇ ܐܲܝܟ ܝܵܠܹܕܿܬܵܐ ܒܝܘܿܡ ܡ̇ܘܠܵܕܲܢ<EOS>ܒܲܢ ܡܸܬܼܒܲܩܹܝܢ ܟܝܢܹ̈ܐ ܚܲܪ̈ܫܹܐ ܐܵܦ ܡܲܠܵܠܹ̈ܐ<EOS>ܒܚܹܝܠ ܥܵܒܼܘܿܕܼܵܐ ܕܲܡܚܲܕܸܿܬܼ ܒܲܢ ܠܲܟܼܝܵܢܲܝ̈ܗܘܿܢ<EOS>ܬܲܗܪܵܐ ܪܲܒܵܐ ܚܵܙܹ̇ܝܢ ܟܠܫܵܥ ܒܲܓܼܒܼܝܼܠܘܼܬܲܢ<EOS>ܕܝܵܥܹ̇ܝܢ ܐ̄ܢܵܫܵܐ ܒܲܕܼܡܘܼܬܼ ܐ̄ܢܵܫܵܐ ܡ̣ܢ ܓܵܘ ܙܲܪ̈ܥܹܐ<EOS>ܚܵܙܹ̇ܝܢ ܙܲܪܥܵܐ ܕܡܲܪܡܹܝܢ ܐ̄ܢܵܫܵܐ ܒܐܲܪܥܵܐ ܕܐ̄ܢܵܫܵܐ<EOS>ܘܟܲܕܼ ܫܝܼܛ ܘܲܒܼܣܸܐ ܗܵܦܹ̇ܟ ܗܵܘܹ̇ܐ ܡ̇ܐܢܵܐ ܫܒܼܝܼܚܵܐ<EOS>ܚܵܙܹ̇ܝܢ ܦܲܓܼܪܵܐ ܟܲܕܼ ܡܸܬܼܪܲܟܲܒܼ ܐܲܝܟ ܗܵܘ̇ ܩܲܕܼܡ̇ܐ<EOS>ܘܬܼܘܼܒܼ ܐܵܦ ܢܲܦܫܵܐ ܕܥܵܡ̇ܪܵܐ ܒܓܼܵܘܹܗ ܐܲܝܟ ܗܵܝ̇ ܕܐܵܕܼܵܡ<EOS>ܘܗܵܝܲܢ ܣܵܗܹ̇ܕܼ ܥܲܠ ܗܵܘ̇ ܩܵܠܵܐ ܕܝܵܘܡ̇ܐ ܕܸܫܬܵܐ<EOS>ܟܲܕܼ ܡܸܬܼܡܲܠܲܠ ܒܟܼܠܗܘܿܢ ܝܵܘܡܹ̈ܐ ܕܢܸܥܒܸܿܕܼ ܐ̄ܢܵܫܵܐ<EOS>ܗܘ̤ܝܘܼ ܟܲܕܼ ܗܘ̤ ܗܵܘ̇ ܦܘܼܩܕܵܢܵܐ ܕܲܓܼܒ݂ܲܠ ܠܐܵܕܼܵܡ<EOS>ܕܓܼܵܒܹ̇ܠ ܦܲܓܼܪܵܐ ܘܐܵܦܲ݁ܚ ܒܐܲܦܲܘ̈ܗܝ ܪܘܼܚ ܚܲܝܘܼܬܼܵܐ<EOS>ܪܘܼܚܵܐ ܚܲܝܬܼܵܐ ܒܵܪܹܐ ܒܦܲܓܼܪܵܐ ܡ̇ܐ ܕܡܸܬܼܪܲܟܲܒܼ<EOS>ܘܪܵܚ̇ܫܝܼܢ ܚܲܝܹ̈ܐ ܠܵܐ ܡ̇ܝܘܿܬܹ̈ܐ ܒܡܵܝܘܿܬܼܘܼܬܹܗ<EOS>ܝܲܪ̈ܚܹܐ ܬܸܫܥܵܐ ܒܒܲܝܬܵܐ ܥܵܡܲ̇ܪ ܕܲܠܡܸܐ ܚܸܫܟܵܐ<EOS>ܘܒܼܵܬܲܪ ܙܲܒܼܪܵܐ ܢܵܦܹ̇ܩ ܘܚܵܙܹ̇ܐ ܒܪܝܼܬܼܵܐ ܦܐܝܼܬܼܵܐ<EOS>ܡ̣ܢ ܚܸܫܘܿܟܼܵܐ ܢܵܦܹ̇ܿܩ ܐ̄ܢܵܫܵܐ ܡ̣ܢ ܓܵܘ ܐ̄ܢܵܫܵܐ<EOS>ܘܚܵܘܹ̇ܐ ܢܘܼܗܪܵܐ ܘܡܲܫܡܲܥ ܩܵܠܵܐ ܘܡܲܒܲܥ ܡܸܠܹ̈ܐ<EOS>ܒܚܲܠܕܹܿܗ ܬܵܗ̇ܪܝܼܢ ܟܸܢܫܲܝ̈ ܪܵܘܡ̇ܐ ܕܲܟܼܡܵܐ ܝܲܩܝܼܪ<EOS>ܐܲܟܼܟܵܐ ܕܲܬܼܗܲܪܘ ܒܝܵܘܡ̇ܐ ܩܲܕܼܡ̇ܐ ܕܲܗܘ̤ܵܐ ܢܘܼܗܪܵܐ<EOS>ܐܲܝܟ ܢܲܗܝܼܪܵܐ ܐܲܦܨܲܚ ܠܐܲܪܥܵܐ ܕܟܼܡܝܼܪܵܐ ܗ̄ܘ̣ܵܬܼ<EOS>ܕܪܵܕܿܦ ܐܵܦ ܗܘ̤ ܚܸܫܟܵܐ ܕܚܲܫܹ̈ܐ ܡ̣ܢ ܓܵܠܹܕܼܬܹܿܗ<EOS>ܒܦܲܓܼܪܵܐ ܘܢܲܦܫܵܐ ܢܵܦܹ̇ܩ ܐ̄ܢܵܫܵܐ ܡ̣ܢ ܓܵܘ ܟܲܪܣܵܐ<EOS>ܦܲܓܼܪܵܐ ܓܲܠܝܵܐ ܘܢܲܦܫܵܐ ܟܣܝܼܬܼܵܐ ܡ̇ܐܢܵܐ ܥܦܝܼܦܵܐ<EOS>ܐܘܼܡ̇ܢܵܐܝܼܬܼ ܨܝܼܪ ܪܘܼܟܵܒܹܗ ܒܬܲܪܬܹܿܝܢ ܕܸܡ̈ܘܵܢ<EOS>ܦܲܓܼܪܵܐ ܥܲܦܪܵܐ ܘܢܲܦܫܵܐ ܪܘܼܚܵܐ ܬܪܹܝܢ ܚܲܕܼ ܐ̄ܢܵܫܵܐ<EOS>ܚܲܕܼ ܒܲܪܢܵܫܵܐ ܡܟܲܢܹܝܢ ܐ̄ܢܵܫܵܐ ܠܦܲܓܼܪܵܐ ܘܢܲܦܫܵܐ<EOS>ܡܸܛܠ ܚܘܼܒܵܐ ܕܗܵܘ̇ ܒܵܪܘܿܝܵܐ ܕܙܵܘܸܓܼ ܐܵܢܘܿܢ<EOS>ܚܲܕܼ ܗ̄ܘ̣ ܦܲܓܼܪܵܐ ܘܲܚܕܵܐ ܢܲܦܫܵܐ ܕܚܲܕܼ ܒܲܪܢܵܫܵܐ<EOS>ܘܚܲܕܼ ܗ̄ܘ̣ ܪܸܡܙܵܐ ܕܨܵܐܲܪ ܟܠܝܘܿܡ ܐ̄ܢܵܫܵܐ ܒܐ̄ܢܵܫܵܐ<EOS>ܡܸܢܹܗ ܕܦܲܓܼܪܵܐ ܨܵܐܲܪ ܪܸܡܙܵܐ ܦܲܓܼܪܵܐ ܐ̄ܚܪܹܢܵܐ<EOS>ܘܐܲܝܟ ܗܵܝ̇ ܢܲܦܫܵܐ ܕܚܲܕܼ ܒܲܪܢܵܫܵܐ ܟܠ ܢܲܦ̈ܫܵܬܼܵܐ<EOS>ܣܲܓܿܝܼ ܕܵܡܹ̇ܐ ܦܲܓܼܪܵܐ ܠܦܲܓܼܪܵܐ ܘܢܲܦܫܵܐ ܠܢܲܦܫܵܐ<EOS>ܐܲܟܼܡܵܐ ܕܕܼܵܡܹ̇ܐ ܗܘܵܝܵܐ ܕܟܼܠܝܘܿܡ ܠܝܵܘܡܵܐ ܩܲܕܼܡ̇ܐ<EOS>ܠܵܘ ܚܲܕܼܬܼܵܐܝܼܬܼ ܒܵܪܹܐ ܐ̄ܢܵܫܵܐ ܡܲܬܼܩܸܢ ܟܠܵܐ<EOS>ܕܗܵܐ ܡ̣ܢ ܐ̄ܢܵܫܵܐ ܕܲܒܼܪ̣ܵܐ ܒܪܵܫܝܼܬܼ ܪܵܕܹܝܢ ܐ̄ܢܵܫܵܐ<EOS>ܡ̣ܢ ܚܲܕܼ ܦܲܓܪܵܐ ܗܘ̤ܵܘ ܟܠ ܦܲܓܼܪ̈ܝܼܢ ܕܲܗܘ̤ܵܘ ܘܗܵܘܹ̇ܝܢ<EOS>ܐܵܦ ܢܲܦܫܵܬܼܵܐ ܚܲܕܼܘ ܟܝܵܢܗܹܝܢ ܐܲܝܟ ܗܵܝ̇ ܕܲܗܘ̤ܵܬܼ<EOS>ܚܲܕܼܘܼ ܪܡܙܵܐ ܕܲܒܼܪ̣ܵܐ ܒܪܵܫܝܼܬܼ ܦܲܓܼܪܵܐ ܘܢܲܦܫܵܐ<EOS>ܘܚܲܝܠܹܗ ܪܵܗܹ̇ܛ ܥܲܡ ܬܘܼܩܵܢܵܘ̈ܗܝ ܥܕܲܡ̇ܐ ܠܚܲܪܬܼܵܐ<EOS>ܫܘܸܐ ܗ̄ܘ̣ ܬܘܼܩܵܢܹܗ ܕܲܒܼܟܼܠ ܝܵܘܡܝܼ̈ܢ ܐܲܝܟ ܕܲܒܼܩܲܕܼܡ̇ܐ<EOS>ܘܣܵܗܹ̇ܕܼ ܦܲܓܼܪܵܐ ܕܕܼܵܡܹ̇ܐ ܠܦܲܓܼܪܵܐ ܘܢܲܦܫܵܐ ܠܢܲܦܫܵܐ<EOS>ܐܲܝܟ ܟܲܪܘܿܙܵܐ ܩܵܥ̇ܝܵܐ ܢܲܦܫܵܐ ܒܓܼܵܘ ܗܲܕܼܡܹ̈<EOS>ܕܲܚܙܵܘ ܐ̄ܢܵܫܵܐ ܕܲܟܼܡܵܐ ܕܵܡܹ̇ܝܢ ܐ̄̇ܢܵܫܵܐ ܠܐ̄ܢܵܫܵܐ<EOS>ܚܒܼܝܼܫܵܐ ܒܦܲܓܼܪܵܐ ܘܠܵܐ ܡܸܬܼܚܲܙܝܵܐ ܓܘܼܫܡܵܢܵܐܝܼܬܼ<EOS>ܘܢܲܗܝܼܪ ܩܵܠܵܗ̇ ܛܵܒܼ ܡ̣ܢ ܫܸܡܫܵܐ ܠܥܲܝܢܲܝ̈ ܦܲܓܼܪܵܐ<EOS>ܠܓܼܵܘ ܡ̣ܢ ܦܲܓܼܪܵܐ ܟܲܣܝܵܐ ܚܙܵܬܼܵܐ ܕܝܲܩܝܼܪܘܼܬܼܵܗ̇<EOS>ܘܲܡܢܲܟܿܦܵܐ ܠܹܗ ܕܠܵܐ ܢܸܙܕܲܠܲܠܐ ܠܥܹܝܢ ܚܲܙܵܝܹ̈ܐ<EOS>ܫܲܪܝܵܐ ܒܓܼܵܘܹܗ ܘܟܲܣܝܵܐ ܡܸܢܹܗ ܒܥܵܬܼܵܐ ܕܲܥܠܹܝܗ̇<EOS>ܘܲܟܼܕܼ ܚܲܙܝܵܐ ܠܹܗ ܠܵܐ ܚܲܙܝܵܐ ܠܹܗ ܕܐܲܝܟܲܢ ܘܲܟܼܡܵܐ ܗ̄ܝܼ<EOS>ܟܝܵܢܵܗ̇ ܒܓܼܵܘܵܗ̇ ܘܣܵܥܘܿܪܘܼܬܼܵܗ̇ ܠܒܲܪ ܒܲܥܒܼܵܕܹ̈ܐ<EOS>ܘܟܲܕܼ ܛܵܒܼ ܒܵܗ̇ ܗ̄ܝܼ ܦܪܝܼܫ ܗ̄ܘ̣ ܡܸܢܵܗ̇ ܘܗ̤ܝ ܬܘܼܒܼ ܡܸܢܹܗ<EOS>ܠܵܐ ܗ̄ܘ̣ܵܐ ܒܟܼܠܹܗ ܡܙܝܼܓܼ ܬܘܼܩܵܢܵܐ ܕܩܲܛܝܼܢܘܼܬܼܵܗ̇<EOS>ܕܗܘ̤ ܚܲܕܼ ܐܝܼܬܼܵܘܗܝ ܘܗ̤ܝ ܚܲܕܼ ܐܝܼܬܹܝܗ̇ ܕܠܵܐ ܡܘܼܙܵܓܼܵܐ<EOS>ܨܹܝܕܼ ܗܲܕܸܵܡܹ̈ܐ ܟܣܲܝܵܐ ܟܲܣܝܵܐ ܒܲܚܕܼܵܐ ܕܘܼܟܵܐ<EOS>ܘܚܹܝܠ ܚܲܝܘܼܬܼܵܗ̇ ܦܪܝܼܣ ܥܲܠ ܪܸ̈ܓܼܫܹܐ ܕܠܵܓܼܵܘ ܘܕܲܠܒܲܪ<EOS>ܒܠܸܒܵܐ ܝܵ̇ܬܼܒܵܐ ܐܲܝܟ ܕܲܒܼܢܵܘܣܵܐ ܒܡܸܨܥܲܬܼ ܒܲܝܬܵܐ<EOS>ܕܢܸܢܗܘܘܿܢ ܨܵܝ̇ܬܿܝܼܢ ܥܸܢܝܵܢ ܚܘܼܒܵܗ̇ ܟܠܗܘܿܢ ܪܸ̈ܓܼܫܹܐ<EOS>ܒܡܸܨܥܲܬܼ ܒܲܝܬܵܐ ܝܵ̇ܬܼܒܵܐ ܒܒܲܝܬܵܗ̇ ܡ̇ܪܲܬܼ ܒܲܝܬܵܐ<EOS>ܘܲܟܼܪܝܼܟܼܝܼܢ ܠܵܗ̇ ܪܸ̈ܓܼܫܲܝ ܦܲܓܼܪܵܐ ܐܲܝܟ ܝܲܠܘܼܕܹ̈ܐ<EOS>ܚܲܠܒܼܵܐ ܕܙܵܘܥܹ̈ܝܗ̇ ܝܵ̇ܢܹܩ ܦܲܓܼܪܵܐ ܫܒܲܪ ܪܸܥܝܵܢܵܐ<EOS>ܘܐܲܝܟ ܕܥܲܠ ܒܘܼܪ̈ܟܹܿܐ ܡܸܬܼܪܲܒܸܿܐ ܒܵܗ̇ ܕܠܵܐ ܩܘܼܛܵܥܵܐ<EOS>ܐܲܝܟ ܡܲܝܢܲܩܬܵܐ ܛܥܝܼܢܵܐ ܥܲܝܛܹ̈ܐ ܕܫܲܒܼܪܘܼܬܼ ܠܸܒܵܐ<EOS>ܘܲܠܦܘܼܬܼ ܚܲܝܠܹܗ ܝܵܗ̇ܒܵܐ ܐܘܼܟܼܠܵܐ ܕܢܸܬܿܬܲܪܣܸܐ ܒܹܗ<EOS>ܥܲܡ ܡܘܼܫܚܵܬܹ̈ܗ ܪܵܒܼܝܵܐ ܐܵܦ ܗܝ̤ ܟܲܕܼ ܠܵܐ ܪܵܒܼܝܵܐ<EOS>ܘܐܲܝܟ ܝܲܠܘܼܕܼܵܐ ܡܠܲܓܼܠܸܓܼ ܚܘܼܒܵܗ̇ ܫܲܒܼܪܘܼܬܹܗ<EOS>ܓܡܝܼܪ ܬܘܼܩܵܢܵܗ̇ ܡ̣ܢ ܫܘܼܪܵܝܵܐ ܟܲܕܼ ܡܸܬܼܪܲܒܿܝܵܐ<EOS>ܘܠܵܐ ܡܸܬܼܚܲܫܚܵܐ ܒܲܓܼܡܝܼܪܘܼܬܼܵܗ̇ ܒܸܠܥܵܕܼ ܦܲܓܼܪܵܐ<EOS>ܒܵܗ̇ ܗ̄ܝܼ ܡܸܠܬܼܵܐ ܕܲܡܠܝܼܠܘܼܬܼܵܗ̇ ܡ̣ܢ ܝܘܿܡ ܕܲܗܘ̤ܵܬܼ<EOS>ܘܲܚܓܼܝܼܪ ܪܲܗܛܵܐ ܕܩܲܠܝܼܠܘܼܬܼܵܗ̇ ܠܦܘܼܬܼ ܗܲܕܿܡܹ̈ܐ<EOS>ܝܵ̇ܕܼܥܵܐ ܠܡܸܙܡܲܪ ܩܵܠ ܢܸܥ̈ܡܵܬܼܵܐ ܒܲܣܝܼ̈ܡܵܬܼܵܐ<EOS>ܘܲܟܼܡܵܐ ܕܲܡܚܝܼܠ ܐܲܒܿܘܼܒܼ ܒܸܣܪܵܐ ܡܚܝܼܠܵܐ ܐܵܦ ܗܝ̤<EOS>ܠܒܼܝܼܟܼܵܐ ܗ̄ܝܼ ܛܲܟܼܣܵܐ ܠܡܸܩܲܫ ܫܲܦܝܼܪ ܒܟܸܢܵܪ ܝܵܬܼܵܗ̇<EOS>ܘܕܼܵܚ̇ܠܵܐ ܕܬܸܡܬܿܘܿܚ ܡܸܢܲܝ̈ ܦܲܓܼܪܵܐ ܕܠܵܐ ܢܸܬܼܦܲܣ̈ܩܵܢ<EOS>ܩܲܢܝܵܐ ܗ̄ܝܼ ܚܲܝܠܵܐ ܕܦܵܪܘܿܫܘܼܬܼܵܐ ܠܡܸܬܲܟܵܠܘܼ<EOS>ܘܠܵܐ ܥܵܢܹ̇ܝܢ ܠܵܗ̇ ܪܸ̈ܓܼܫܲܝ ܦܲܓܼܪܵܐ ܠܡܸܩܲܫ ܫܲܦܝܼܪ<EOS>ܚܲܟܿܝܼܡܵܐܝܼܬܼ ܢܵܛ̇ܪܵܐ ܓܲܙܹ̈ܝܗ̇ ܠܒܲܪ ܡ̣ܢ ܫܸܬܼܩܵܐ<EOS>ܥܲܕܼ ܡܸܬܪܲܒܸܿܐ ܦܲܓܼܪܵܐ ܫܲܒܼܪܵܐ ܘܝܵܪܹܬܼ ܢܸܟܼܣܵܘ̈ܗܝ<EOS>ܐܲܝܟ ܐܲܒܼܵܗܹ̈ܐ ܣܵܥ̇ܪܵܐ ܐܵܦ ܗܝ̤ ܨܹܝܕܼ ܗܲܕܿܡܹ̈ܐ<EOS>ܕܲܟܼܡܵܐ ܕܲܛܠܹܝܢ ܝܵܪ̈ܘܿܬܲܝܗܘܿܢ ܠܵܐ ܡܸܫܬܿܠܛܝܼܢ<EOS>ܒܐܲܠܵܗ ܟܠܵܐ ܡܕܲܡܝܵܐ ܒܟܸܣܦܵܐ ܕܣܵܥܘܼܪܘܼܬܼܵܗ̇<EOS>ܕܡ̣ܢ ܡ̇ܟܵܬܼ̈ܐ ܪ̈ܡ̇ܬܼܵܐ ܡܕܸܿܪܸܓܼ ܐ̄ܢܵܫܵܐ<EOS>ܥܲܡ ܬܲܪܒܿܝܼܢܬܹܗ ܣܵܠ̇ܩܵܐ ܠܕܲܪܓܼܵܐ ܕܲܥܠܲܝܡܘܼܬܼܵܐ<EOS>ܘܥܲܡ ܣܲܝܒܿܘܼܬܹܗ ܢܵܚ̇ܬܵܐ ܠܕܲܪܓܼܵܐ ܕܲܡܚܝܼܠܘܼܬܼܵܐ<EOS>ܥܲܡ ܚܘܼܠܡܵܢܹܗ ܚܠܝܼܡ ܒܘܼܚܪܵܢܵܐ ܕܦܵܪܘܿܫܘܼܬܼܵܗ̇<EOS>ܘܥܲܡ ܟܘܼܪܗܢܹܗ ܟܪܝܼܗ ܒܘܼܝܵܢܵܗ̇ ܡ̣ܢ ܘܵܠܝܼܬܼܵܐ<EOS>ܒܝܘܿܡ ܛܵܒܼܵܬܹ̈ܗ ܡܢܵܚ ܪܸܥܝܵܢܵܗ̇ ܘܢܲܗܝܼܪ ܩܵܠܵܗ̇<EOS>ܘܲܒܼܝܘܿܡ ܐܸܒܼܠܹܗ ܟܡܝܼܪ ܚܘܼܫܵܒܼܵܗ̇ ܘܲܙܥܘܿܪ ܩܵܠܵܗ̇<EOS>ܣܵܒܲܥܵܐ ܒܣܲܒܼܥܹܗ ܟܲܕܼ ܠܵܐ ܡܩܲܒܸܿܠ ܟܝܵܢܵܗ̇ ܐܘܼܟܼܠܵܐ<EOS>ܘܟܼܵܦ̇ܢܵܐ ܒܟܲܦܢܹܗ ܟܲܕܼ ܠܵܐ ܣܢܝܼܩܵܐ ܥܲܠ ܡܹܐܟܼܘܼܠܬܵܐ<EOS>ܥܝܼܪܵܐ ܒܥܲܡܠܹܗ ܟܲܕܼ ܡܸܬܼܗܲܦܲܟ ܒܐܲܪ̈ܥܵܢܝܵܬܼܵܐ<EOS>ܘܕܼܵܡ̇ܟܵܐ ܒܫܸܢܬܹܗ ܟܲܕܼ ܠܵܐ ܕܵܡܹ̇ܝܟ ܗܵܘܢܵܗ̇ ܥܝܼܪܵܐ<EOS>ܚܵܕܼ̇ܝܵܐ ܒܚܲܝܵܘ̈ܗܝ ܟܲܕܼ ܗܘ̤ ܡܝܼܬܼ ܗ̄ܘ̣ ܕܠܵܐ ܚܲܝܘܼܬܼܵܐ<EOS>ܘܲܡܥܵܩܵܐ ܬܘܼܒܼ ܒܝܘܿܡ ܥܘܼܢܕܵܢܹܗ ܟܲܕܼ ܗܝ̤ ܚܲܝܬܼܵܐ ܗ̄ܝܼ<EOS>ܡܲܝܒܼܵܐ ܚܘܼܒܹܿܗ ܟܲܕܼ ܛܵܒܼ ܦܲܟܿܝܼܗ ܡ̣ܢ ܒܘܼܝܵܢܵܐ<EOS>ܘܣܵܢ̇ܝܵܐ ܚܲܫܵܘ̈ܗܝ ܟܲܕܼ ܠܵܐ ܚ̇ܵܫܵܐ ܒܚܵܫܘܿܫܘܼܬܹܗ<EOS>ܒܚܘܼܒܵܐ ܗ̄ܘ̣ ܚܵܫܹ̇ܐ ܥܲܡ ܚܲܒܿܝܼܒܼܵܗ̇ ܠܵܘ ܒܲܟܼܝܵܢܵܐ<EOS>ܕܪܵܡ ܗ̄ܘ̣ ܟܝܵܢܵܗ̇ ܡ̣ܢ ܟܠ ܚܲܫܝܼ̈ܢ ܦܲܓܼܪ̈ܵܢܵܝܹܐ<EOS>ܒܚܘܼܒܵܐ ܛܥܝܼܢܵܐ ܥܲܣܩܘܼܬܼ ܟܹܐܒܼܵܐ ܕܡ̇ܝܘܿܬܼܘܼܬܹܗ<EOS>ܘܐܲܝܟ ܡܲܟܼܐܲܒܼܬܵܐ ܡܢܵܘܲܠ ܩܠܵܗ̇ ܒܝܘܿܡ ܟܘܼܪܢܹܗ<EOS>ܒܚܘܼܒܵܐ ܟܕܼܝܼܢܵܐ ܠܓܼܵܘ ܡ̣ܢ ܪܸ̈ܓܼܫܵܘܗܝ ܐܲܝܟ ܕܲܒܼܢܝܼܪܵܐ<EOS>ܘܠܵܐ ܗܲܢܝܼ ܠܵܗ̇ ܦܘܼܠܚܵܢ ܥܲܡܠܵܐ ܕܲܪ̈ܓܼܝܼܓܼܵܬܹܗ<EOS>ܡܸܛܠ ܚܘܿܒܹܿܗ ܪܚܝܼܡ ܠܵܗ̇ ܚܘܼܒܵܐ ܐܲܪܥܵܢܵܝܵܐ<EOS>ܘܟܲܕܼ ܗܝ̤ ܪܘܼܚܵܐ ܗ̄ܝܼ ܗܲܢܝܼ̈ܐܵܢ ܠܵܗ̇ ܦܲܓܼܪ̈ܵܢܝܵܬܼܵܐ<EOS>ܡܸܛܠ ܚܘܼܒܹܿܗ ܢܵܚ̇ܬܵܐ ܥܲܡܹܗ ܠܘܵܬܼ ܫܝܼ̈ܛܵܬܼܵܐ<EOS>ܘܟܲܕܼ ܠܵܐ ܣܵܥ̇ܪܵܐ ܡܸܕܸܿܡ ܕܢܘܼܟܼܪܵܝ ܠܲܫܡܵܗ̇<EOS>ܠܲܝܬܿ ܠܲܟܼܝܵܢܵܗ̇ ܪܸܓܲܬܼ ܒܸܣܪܵܐ ܕܫܵܘܬܵܦܘܼܬܼܵܐ<EOS>ܘܡܵܐ ܕܐܸܬܼܪܲܓܼܪܲܓܼ ܒܸܣܪܵܐ ܠܒܹܣܪܵܐ ܗܘ̤ܵܬܼ ܠܵܗ̇ ܡܸܢܹܗ<EOS>ܠܲܝܬܿ ܠܵܗ̇ ܕܬܹܐܟܼܘܿܠ ܐܘܼܟܼܠܵܐ ܓܫܝܼܡܵܐ ܒܲܕܼܡܘܼܬܼ ܦܲܓܼܪܵܐ<EOS>ܘܐܸܢ ܗܘ̤ ܕܟܼܵܦܹ̇ܝܢ ܟܸܦܢܲܬ̤ ܥܲܡܹܗ ܘܐܸܟܼܠܲܬ̤ ܥܲܡܹܗ<EOS>ܠܵܐ ܕܡܸܟ ܡܸܡܬܼܘܿܡ ܗܵܘܢܵܗ̇ ܥܝܼܪܵܐ ܘܠܵܐ ܬܘܼܒܼ ܕܵܡܹ̇ܟ<EOS>ܘܡ̇ܐ ܕܐܸܬܿܛܲܒܲܥܘ ܪܸ̈ܓܼܫܵܘܗܝ ܒܫܸܢܬܼܵܐ ܦܗ̣ܵܘ ܚܘܼܫܵܒܹ̈ܗ̇<EOS>ܕܲܡܝܼܟ ܦܲܓܼܪܵܐ ܘܕܼܵܡ̇ܟܵܐ ܗ̄ܝܼ ܥܲܡܹܗ ܟܲܕܼ ܠܵܐ ܕܵܡ̇ܟܵܐ<EOS>ܕܲܡܝܼܟ ܩܵܠܵܗ̇ ܘܥܝܼܪ ܪܸܥܝܵܢܵܗ̇ ܘܪܵܦܹ̇ܬܼ ܗܵܘܢܵܗ̇<EOS>ܕܦܲܓܼܪܵܐ ܗ̄ܝܼ ܫܸܢܬܼܵܐ ܐܵܦ ܡܹܐܟܼܘܼܠܬܵܐ ܐܵܦ ܙܘܼܘܵܓܼܵܐ<EOS>ܘܒܲܫܡܵܐ ܫܐܝܼܠܵܐ ܡܫܵܘܬܲܦ ܝܲܨܪܵܗ̇ ܒܲܕܼܠܵܐ ܕܝܼܠܵܗ̇<EOS>ܦܪܝܼܫܝܼܢ ܚܲܫܹ̈ܐ ܕܐܝܼܬܼ ܠܲܟܼܝܵܢܵܗ̇ ܘܠܲܟܼܝܵܢ ܦܲܓܼܪܵܐ<EOS>ܘܡܸܛܠ ܚܘܼܒܵܐ ܗܵܐ ܡܸܬܼܐܲܡܪܝܼܢ ܕܚܲܕܼܘܼ ܐ̄ܢܵܫܵܐ<EOS>ܕܝܼܠܵܗ̇ ܚܣܵܡܵܐ ܓܵܪܣܵܐ ܕܪܲܒܿܝܼܥ ܒܹܝܬܼ ܚܘܼܫܵܒܹ̈ܐ<EOS>ܘܕܼܝܼܠܵܗ̇ ܚܸܡܬܼܵܐ ܡܬܼܝܼܠܲܬܼ ܒܐܸܣܦܸܣ ܚܲܪܡܵܢܝܼܬܼܵܐ<EOS>ܕܝܼܠܵܗ̇ ܚܘܼܬܼܪܵܐ ܥܪܵܕܼܵܐ ܕܲܡ̣ܪܵܕܼ ܡ̣ܢ ܫܘܼܥܒܵܕܼܵܐ<EOS>ܘܪܸܚܡܲܬܼ ܫܘܼܒܼܚܵܐ ܬܲܥܠܵܐ ܡܲܗܸܠ ܒܐܲܪ̈ܝܵܘܵܬܼܵܐ<EOS>ܕܝܼܠܵܗ̇ ܪܸܛܢܵܐ ܣܵܣܵܐ ܕܒܼܵܪܹܡ ܢܲܚܬܵܐ ܕܚܘܼܒܵܐ<EOS>ܘܡܹܐܟܲܠܩܲܪܨܵܐ ܦܲܚܵܐ ܕܨܵܐܹ̇ܕܼ ܠܫܲܦܝܲܝ̈ ܠܸܒܵܐ<EOS>ܕܝܼܠܵܗ̇ ܐܲܟܿܬܼܵܐ ܘܕܝܼܠܵܗ̇ ܪܘܼܓܼܙܵܐ ܘܕܝܼܠܵܗ̇ ܩܸܛܠܵܐ<EOS>ܘܗ̤ܝ ܡܸܨܛܲܢܥܵܐ ܠܡܸܦܪܲܥ ܚܘܼܒܼܠܹ̈ܐ ܠܕܼܡܲܒܼܐܸܫ ܠܵܗ̇<EOS>ܕܝܼܠܵܗ̇ ܚܲܫܵܐ ܘܲܬܼܘܵܬܼ ܢܲܦܫܵܐ ܕܥܲܠ ܣܘܼܥܪ̈ܵܢܹܝܗ̇<EOS>ܘܗ̤ܝ ܡܸܬܼܟܲܫܦܵܐ ܠܡܸܫܐܲܠ ܪ̈ܲܚܡܹܐ ܚܠܵܦ ܚܵܘ̈ܒܵܬܼܵܗ̇<EOS>ܕܦܲܓܼܪܵܐ ܐܘܼܟܼܠܵܐ ܕܦܲܓܼܪܵܐ ܫܸܢܬܼܵܐ ܘܫܵܘܬܵܦܘܼܬܼܵܐ<EOS>ܘܗ̤ܝܘܼ ܕܐܲܣܝܼܪ ܒܐܲܪ̈ܥܵܢܝܵܬܼܵܐ ܠܦܘܼܬܼ ܣܘܼܢܩܵܢܹܗ<EOS>ܕܝܼܠܹܗ ܐܸܢܘܿܢ ܚܲܫܹ̈ܐ ܘܟܹܐܒܹ̈ܐ ܕܡ̇ܝܘܿܬܼܘܼܬܼܵܐ<EOS>ܘܗ̤ܘ ܬܘܼܒܼ ܗܵܦܹ̇̄ܝܟ ܘܗܵܘܹ̇ܐ ܡܼܕܼܪܵܐ ܒܝܘܿܡ ܥܘܼܕܵܢܹܗ<EOS>ܗܘ̤ ܥܲܡ ܢܲܦܫܵܐ ܗ̄ܘ̣ ܘܠܵܐ ܡܸܬܼܚܲܠܲܛ ܒܩܲܛܝܼܢܘܼܬܼܵܗ̇<EOS>ܘܢܲܦܫܵܐ ܒܓܼܵܘܹܗ ܘܠܵܐ ܡܼܬܼܦܲܓܿܕܼܵܐ ܥܲܡ ܪܘܼܟܵܒܹܗ<EOS>ܛܥܝܼܢ ܠܵܗ̇ ܒܪܸ̈ܓܼܫܵܘܗܝ ܘܠܵܐ ܪܓܼܝܼܫ ܕܐܲܝܕܼܵܐ ܗ̄ܝܼ ܒܲܕܼܠܵܐ ܝܵ̇ܕܲܥ<EOS>ܘܛܲܥܝܼܢܵܐ ܠܹܗ ܘܠܵܐ ܡܸܬܼܒܲܩܸܐ ܒܩܲܠܝܼܠܘܼܬܼܵܗ̇<EOS>ܒܲܕܼܡܘܼܬܼ ܪ̈ܲܟܼܫܵܐ ܟܕܼܝܼܢܝܼܢ ܪܸ̈ܓܼܫܵܘܗܝ ܬܚܹܝܬܼ ܫܘܼܠܛܵܢܵܗ̇<EOS>ܘܠܵܐ ܡܸܣܬܲܟܲܠ ܕܡ̇ܢܲܐ ܗ̄ܝܼ ܥܸܠܬܼܵܐ ܕܲܟܼܕܼܝܼܢܘܼܬܹܗ<EOS>ܐܲܝܟ ܗܸܢܝܘܿܟܼܵܐ ܪܟܼܝܼܒܼ ܨܼܒܼܝܵܢܵܗ̇ ܠܥܸܠ ܡ̣ܢ ܦܲܓܼܪܹܗ<EOS>ܘܠܲܐܝܟܵܐ ܕܨܵܒܼ̇ܝܵܐ ܡܚܝܼܪܵܐ ܐܸܠܦܵܐ ܕܦܲܓܼܪܵܢܘܼܬܹܗ<EOS>ܐܲܝܟ ܕܲܒܼܥܲܪ̈ܩܹܐ ܠܒܼܝܼܟܼܵܐ ܒܙܵܘܥܹ̈ܐ ܫܒܼܝܼܠ ܣܘܼܥܪ݁ܵܢܵܘܗܝ<EOS>ܘܲܡܛܲܟܿܣܵܐ ܠܹܗ ܕܠܵܐ ܢܸܬܿܬܲܩܲܠ ܒܲܪ̈ܓܼܝܼܓܼܵܬܼܵܐ<EOS>ܡܸܠܬܼܵܐ ܕܡܸܢܵܗ̇ ܪܵܡܝܵܐ ܒܦܘܼܡܹܗ ܒܲܕܼܡܘܼܬܼ ܩܹܐܡ̇ܐ<EOS>ܘܠܵܘ ܝܵܗ̇ܒܵܐ ܠܹܗ ܕܢܲܟܸܿܐ ܗܘ̤ ܠܹܗ ܘܠܲܟܼܢܵܘܵܬܹ̈ܗ<EOS>ܫܲܒܼܛܵܐ ܕܕܝܼܢܵܐ ܡܪܝܼܡܵܐ ܟܠܫܵܥ ܥܲܠ ܫܲܒܼܪܘܼܬܹܗ<EOS>ܘܲܡܥܲܗܕܼܵܐ ܠܹܗ ܥܲܠ ܠܘܼܚܵܡܹ̈ܐ ܘܢܸܓܼ̈ܕܹܿܐ ܕܲܠܗܲܠ<EOS>ܣܦܪ ܥܘܼܗܕܵܢܵܐ ܕܛܘܼܒܹ̈ܐ ܘܢܸܓܼ̈ܕܹܿܐ ܠܒܼܝܼܟܼܵܐ ܒܐܝܼܕܼܵܗ̇<EOS>ܘܲܡܗܲܓܿܝܵܐ ܠܹܗ ܒܲܣܬܼܝܼܪ̈ܵܬܼܵܐ ܕܠܵܐ ܚܲܙ̈ܝܵܡ ܠܹܗ<EOS>ܕܚܲܠ ܡ̇ܝܘܿܬܼܵܐ ܩܵܥܝܵܐ ܒܦܘܼܡܹܗ ܘܲܡܙܲܗܪܵܐ ܠܹܗ<EOS>ܕܗܵܐ ܫܘܼܢܵܩܵܐ ܕܠܵܐ ܫܘܼܠܵܡܵܐ ܢܛܝܼܪ ܠܲܕܼܡܲܥܘܸܠ<EOS>ܒܚܘܼܒܵܐ ܡܚܲܦܛܵܐ ܗܝ̤ ܠܲܩܢܘܿܡ̇ܗ̇ ܘܲܠܫܵܘܬܵܦܵܗ̇<EOS>ܕܠܵܐ ܢܸܬܼܪܲܦܘܿܢ ܡ̣ܢ ܬܲܟܼܬܿܘܼܫܵܐ ܕܲܚܠܵܦ ܩܘܼܫܬܵܐ<EOS>ܒܲܕܼܡܘܼܬܼ ܕܵܘܩܵܐ ܩܵܥ̇ܝܵܐ ܠܪܸ̈ܓܼܫܹܐ ܘܲܠܚܘܼܫܵܒܹ̈ܐ<EOS>ܕܩܘܼܡܘ ܐܸܬܼܟܲܫܲܪܘ ܥܲܠ ܦܘܼܠܚܵܢܵܐ ܕܫܲܦܝܝܼܪ݁ܵܬܼܵܐ<EOS>ܥܕܲܡ̇ܐ ܠܐܸܡܲܬܼܝ ܕܵܡ̇ܟܲܬܿ ܦܲܓܼܪܵܐ ܘܝܲܨܪܵܐ ܥܝܼܪܵܐ<EOS>ܩܘܼܡܘ ܐܸܬܼܚܲܡܘ ܘܲܚܙܵܘ ܨܲܦܪܵܐ ܕܙܲܕܿܝܼܩܘܬܼܵܐ<EOS>ܒܩܵܠ ܠܘܼܚܵܡܹ̈ܐ ܡܥܝܼܪܵܐ ܗܝ̤ ܠܵܗ̇ ܘܲܠܗܲܕܵܡܹ̈ܐ<EOS>ܕܠܵܐ ܢܸܬܿܛܲܒܿܥܘܼܢ ܒܲܪ̈ܓܼܝܼܓܵܬܼܵܐ ܐܲܝܟ ܕܲܒܼܫܸܢܬܼܵܐ<EOS>ܫܸܢܬܼܵܐ ܕܥܵܘ̣ܠܵܐ ܪܵܕܹܦܵܐ ܡܸܢܵܗ̇ ܘܡ̣ܢ ܚܲܒܿܝܼܒܼܵܗ̇<EOS>ܕܢܸܗܘܘܿܢ ܥܝܼܪܝܼܢ ܠܲܡܟܲܢܵܫܘ̣ ܦܹܐܪܹ̈ܐ ܡܠܝܼܠܹ̈ܐ<EOS>ܒܲܡܠܝܼܠܘܼܬܼܵܗ̇ ܐܝܼܬܼܵܘܗܝ ܗܸܪܓܵܗ̇ ܠܹܠܲܝ ܐܝܼܡܵܡ<EOS>ܘܚܹܝܠ ܚܲܝܘܼܬܼܵܐ ܡܲܪܕܹܿܝܢ ܙܵܘܥܹ̈ܝܗ̇ ܕܠܵܐ ܫܘܼܠܵܡܵܐ<EOS>ܢܸܒܼܥܵܐ ܕܚܲܝܹ̈ܐ ܣܵܡ̣ ܒܲܟܼܝܵܢܵܗ̇ ܡ̇ܪܹܐ ܟܝܵܢܹ̈ܐ<EOS>ܘܠܵܐ ܬܘܼܒܼ ܩܵܛ̇ܲܥ ܪܸܕܸܝܵܐ ܕܚܲܝܹ̈ܐ ܡ̣ܢ ܚܲܝܘܼܬܼܵܗ̇<EOS>ܚܡܝܼܪ ܚܲܝܘܼܬܼܵܐ ܕܠܵܐ ܡ̇ܝ̈ܘܿܬܹ̈ܐ ܛܡܝܼܪ ܒܲܒܼܪܝܼܬܼܵܗ̇<EOS>ܕܢܵܓܹ̇ܕܼ ܗܘ̤ ܠܹܗ ܠܦܲܓܼܪܵܐ ܡܝܼܬܼܵܐ ܠܘܵܬܼ ܚܲܝܘܼܬܼܵܐ<EOS>ܚܹܝܠ ܚܲܝܘܼܬܼܵܗ̇ ܪܵܕܹܐ ܒܬܲܦܹ̈ܐ ܕܡ̇ܝܘܿܬܼܘܼܬܼܵܗ̇<EOS>ܘܡܲܪܕܹܿܐ ܡܸܠܹ̈݁ܐ ܢܘܼܟܼܪ̈ܵܝܵܬܼܵܐ ܕܢܘܼܟܼܪܵܝܝܼܢ ܠܹܗ<EOS>ܐܲܝܟ ܡܲܠܵܠܵܐܠ ܡܡܲܠܸܠ ܚܲܪܫܵܐ ܒܲܕܼܠܵܐ ܕܝܼܠܹܗ<EOS>ܘܲܛܥܝܼܢ ܦܹܐܪܹ̈ܐ ܕܲܡܠܝܼܠܘܼܬܼܵܐ ܒܣܘܼܟܵܝ ܦܲܓܼܪܹܗ<EOS>ܦܹܐܪܹ̈ܐ ܕܢܲܦܫܵܐ ܛܥܝܼܢ ܫܲܬܿܝܼܩܵܐ ܒܪܹܫ ܗܲܕܵܡܵܘ̈ܗܝ<EOS>ܘܦܵܐ̇ܲܚ ܡܸܢܹܗ ܪܹܝܚ ܚܲܝܘܼܬܼܵܐ ܕܠܵܐ ܚܲܙܝܵܐ ܠܹܗ<EOS>ܨܸܒܼܥܵܐ ܕܚܲܝܹ̈ܐ ܢܲܩ̇ܫܵܐ ܟܠܫܵܥ ܒܪܘܼܟܵܒܼ ܦܲܓܼܪܹܗ<EOS>ܘܲܡܚܲܕܹܿܐ ܠܹܗ ܠܥܵܠܡܵܐ ܟܡܝܼܪܵܐ ܒܩܵܠ ܚܸܟܼܡܵܬܹ̈ܐ<EOS>ܐܘܿ ܟܸܢܵܪܵܐ ܕܡܸܢܲܝ̈ ܒܸܣܪܵܐ ܡܸܬܼܚܲܒܿܠܵܢܵܐ<EOS>ܕܟܲܕܼ ܗܘ̤ ܒܸܣܪܵܐ ܗ̄ܘ̣ ܙܵܡܲ݁ܪ ܩܵܠܹ̈ܐ ܪ̈ܘܼܚܵܢܵܝܹܐ<EOS>ܐܘܿ ܐܲܒܿܘܼܒܼܵܐ ܕܩܲܢܝܵܐ ܪܥܝܼܪܵܐ ܡܠܸܐ ܩܸܛܪ̈ܵܬܼܵܐ<EOS>ܕܡܸܬܼܝܲܒܿܠܝܼܢ ܒܹܗ ܩܵܠܹ̈ܐ ܦܫܝܼܛܹ̈ܐ ܕܠܵܐ ܥܘܼܟܵܪܵܐ<EOS>ܐܘܿ ܟܘܿܬܿܝܼܢܵܐ ܡܲܠܝܲܬܼ ܣܵܣܵܐ ܕܚܲܫܹ̈ܐ ܫܝܛܹ̈ܐ<EOS>ܕܲܠܒܼܝܼܫܵܐ ܠܵܗ̇ ܢܲܦܫܵܐ ܚܲܝܬܼܵܐ ܐ̄ܚܝܵܢܬܼܵܐ ܕܥܝܼܪܹ̈ܐ<EOS>ܐܘܿ ܚܲܝܘܼܬܼܵܐ ܕܟܲܕܼ ܠܵܐ ܣܢܝܼܩܵܐ ܥܲܠ ܬܲܟܼܣܝܼܬܼܵܐ<EOS>ܥܛܝܼܦܵܐ ܠܒܼܘܼܫܵܐ ܡܸܬܼܚܲܒܿܠܵܢܵܐ ܘܲܚܬܼܝܼܪܵܐ ܒܹܗ<EOS>ܐܘܿ ܦܵܪܲܚܬܼܵܐ ܕܩܲܠܝܼܠ ܓܸܦܵܗܗ̇ ܡ̣ܢ ܦܲܪܲܚܬܼܵܐ<EOS>ܕܡܲܩܢܵܐ ܒܓܼܘܼܫܡܵܐ ܘܠܵܐ ܪܵܓܵܐ ܠܵܗ̇ ܠܡܸܦܪܲܚ ܡܸܢܹܗ<EOS>ܐܘܿ ܕܲܚܒܼܝܼܫܵܐ ܒܒܹܝܬܼ ܐܲܣܝܼܪܹ̈ܐ ܡܠܸܐ ܚܸܫܘܿܟܼܵܐ<EOS>ܘܗܲܢܝܼܐܝܼܢ ܠܵܗ̇ ܟܲܒܼ̈ܠܹܐ ܩܫܲܝܵ̈ܐ ܕܚܵܫܘܿܫܘܼܬܼܵܐ<EOS>ܐܘܿ ܦܘܼܩܵܕܵܢܵܐ ܕܲܚ̣ܒܲܫ ܚܲܝܵܐ ܒܒܲܝܬܵܐ ܡܝܼܬܼܵܐ<EOS>ܘܦܵܚ̣ ܪܹܝܚܵܐ ܕܚܲܝܘܼܬܼ ܓܲܝܹ̈ܐ ܘܲܩܢ̣ܵܐ ܩܵܠܵܐ<EOS>ܐܘܿ ܐܘܼܡܵܢܵܐ ܕܨܵܪ ܚܲܝܘܼܬܼܵܐ ܒܢܲܚܬܵܐ ܪܲܦܝܵܐ<EOS>ܘܲܛܒ݂ܲܥ ܒܐܲܦ̈ܝܗ̇ ܕܠܵܐ ܢܸܚܙܘܿܢܵܗ̇ ܦܲܓܼܪܵܢܵܝܹܐ<EOS>ܐܘܿ ܨܲܝܵܪܵܐ ܟܡܵܐ ܚܲܟܿܝܼܡܵܐ ܒܵܪܘܿܝܘܼܬܼܵܟ<EOS>ܕܼܒܼܒܲܪܢܵܫܵܐ ܓܠ݂ܲܝܬܿ ܪܲܒܿܘܼ<EOS>ܬܼܵܟ ܠܲܥܒܼܵܕܼ ܐܝܼܕܼܵܝ̈ܟ<EOS>ܐܲܝܟ ܕܲܒܼܕܲܦܵܐ ܨܵܪܬܵܝܗܝ ܠܥܵܠܡܵܐ ܒܦܲܓܼܪܹܗ ܘܢܲܦܫܹܗ<EOS>ܕܢܸܬܼܒܲܩܘܿܢ ܒܵܟ ܫܡܲܝ̈ܵܐ ܘܐܲܪܥܵܐ ܒܝܲܕܼ ܓܼܠܝܘܼܬܹܗ<EOS>ܒܹܗ ܚܵܙܹ̇ܝܢ ܠܵܟ ܐܲܪ̈ܥܵܢܵܝܹܐ ܘܲܫܡܲܝܵܢܹ̈ܐ<EOS>ܘܟܲܕܼ ܪܲܚܝܼܩ ܐܲܢ̄ܬܿ ܒܹܗ ܡܸܣܬܲܓܼܕܿܬܿ ܐܲܝܟ ܩܲܪܝܼܒܼܵܐ<EOS>ܒܦܲܓܼܪܵܐ ܘܢܲܦܫܵܐ ܨܵܪܬܿ ܖܲܒܸܿܬܿܬܵܝܗܝ ܠܲܨܠܸܡ ܨܲܠܡܲܢ<EOS>ܘܡ̣ܢ ܟܠ ܒܸܪ̈ܝܵܢ ܡܲܕܸܿܟ ܪܸܡܙܵܟ ܥܲܡ ܬܘܼܩܵܢܹܗ<EOS>ܡܲܫܟܿܢܵܐ ܕܚܘܼܒܵܐ ܢܩܲܫܬ̣ܵܝܗܝ ܒܐܲܪܥܵܐ ܒܲܬܼܪܹܝܢ ܛܘܼܢ̈ܒܹܿܐ<EOS>ܕܲܢܕܲܝܪܘܼܢ ܒܹܗ ܐܲܪ̈ܥܵܢܵܝܹܐ ܘܲܡܫܲܝܵܢܹ̈ܐ<EOS>ܒܦܲܓܼܪܵܐ ܘܢܲܦܫܵܐ ܒܢܲܝܬܿ ܫܲܟܼܠܸܠܬܵܝܗܝ ܠܗܲܝܟܲܠ ܚܲܝܵܘ̈ܗܝ<EOS>ܕܲܢܩܲܪܒܼܘܼܢ ܒܹܗ ܡܠܝܼܠܹ̈ܐ ܘܚܲܪ̈ܫܹܐ ܚܕܹܵܐ ܬܵܘܕܲܝܼܬܼܵܐ<EOS>ܢܲܚܬܵܐ ܕܦܲܓܼܪܹܗ ܙܩܲܪ̣ ܨܸܒܼܝܒܵܢܵܟ ܡ̣ܢ ܕܲܚܝܼܚܵܐ<EOS>ܘܒܲܕܼܡܘܼܬܼ ܛܲܒܼܥܵܐ ܛܒܲܥܬ̣ܿ ܒܹܗ ܢܲܦܫܵܟ ܦܲܢܝܼܬܼ ܚܲܝܹ̈ܐ<EOS>ܒܚܲܝܘܼܬܼ ܢܲܦܫܹܗ ܚܲܝ ܘܲܡܗܲܠܸܟ ܥܵܠܡܵܐ ܡܝܼܬܼܵܐ<EOS>ܘܲܒܼܢܲܗܝܼܪܵܗ̇ ܪܵܕܹܐ ܠܘܲܥܕܵܐ ܕܲܠܡܹܐܝܢ ܫܲܝܢܵܐ<EOS>ܐܲܝܟ ܩܲܢܕܹܿܝܠܵܐ ܬܲܠܝܵܐ ܢܲܦܫܵܐ ܒܗܲܝܟܲܠ ܦܲܓܼܪܵܐ<EOS>ܘܕܼܵܠܩܵܐ ܒܡܸܫܚܵܐ ܕܚܲܝܹ̈ܐ ܡܠܝܼܠܹ̈ܐ ܘܠܵܐ ܡܵܝ̈ܘܿܬܹܐ<EOS>ܛܲܟܼܣܵܐ ܕܢܘܼܗܪܵܐ ܡܡܲܠܹܝܢ ܚܲܝܹܝܗ̇ ܠܦܲܓܼܪܵܐ ܡܝܼܬܼܵܐ<EOS>ܘܡ̇ܐ ܕܐܲܪܝܼܡܘܼܬܹܗ ܐܲܡܠܸܟ ܚܸܫܟܵܐ ܥܲܠ ܗܲܕܵܡ̇ܘ̈ܗܝ<EOS>ܫܪܵܓܼܵܐ ܗ̄ܝܼ ܡܸܠܬܼܵܗ̇ ܘܲܡܚܵܘܝܵܐ ܠܹܗ ܢܘܼܗܪܵܐ ܕܚܲܝܹ̈ܐ<EOS>ܘܲܒܼܪܹܫ ܕܘܼܫܡܹܗ ܕܵܠܹ݂̇ܩ ܩܵܠܵܗ̇ ܐܲܝܟ ܠܲܗܦܹܝܕܼܵܐ<EOS>ܒܢܘܼܗܪܵܗ̇ ܚܵܙܹ̇ܐ ܒܩܵܠܵܗ̇ ܫܵܡܲ݁ܪ ܒܡܸܠܵܬܼܵܗ̇ ܡܬܲܪܓܸܿܡ<EOS>ܘܒܼܐܘܼܡ̇ܢܘܼܬܼܵܗ̇ ܦܵܠܲܚ ܒܐܲܪܥܵܐ ܒܟܼܠ ܐܘܼܡ̇ܢ̈ܘܵܢ<EOS>ܒܚܲܝܠܵܗ̇ ܡܲܩܪܸܒܼ ܚܘܼܬܼܚܵܬܹ̈ܐ ܕܲܪ̈ܓܼܝܼܓܼܵܬܹܗ<EOS>ܘܲܒܼܥܘܼܕܼܪܵܢܵܗ̇ ܙܟܹ̇ܐ ܠܚܲܫܹ̈ܐ ܕܡܵܝܝܘܿܬܹܗ<EOS>ܒܵܗ̇ ܡܸܬܼܢܲܨܲܚ ܒܐܵܓܼܘܿܢ ܥܲܡܠܹ̈ܐ ܕܙܲܕܿܝܼܩܘܼܬܼܵܐ<EOS>ܘܗ̤ܝ ܝܵܗ̇ܒܵܐ ܠܹܗ ܟܠܝܼܠ ܙܵܟܼܘܼܬܼܵܐ ܚܠܵܦ ܚܘܼܡܣܵܢܹܗ<EOS>ܗܝ̤ ܡܲܠܦܵܐ ܠܹܗ ܠܡܹܐܚܲܕܼ ܕܲܪܵܐ ܪܘܼܚܵܢܵܐܝܼܬܼ<EOS>ܘܲܡܠܲܒܿܒܼܵܐ ܠܹܗ ܕܠܵܐ ܢܸܬܼܪܲܦܸܐ ܩܕܼܵܡ ܕܲܠܩܘܼܒܼܠܵܐ<EOS>ܟܠܝܼܠܵܐ ܕܚܲܝܹ̈ܐ ܠܵܐ ܡ̇ܝܘܿܬܹ̈ܐ ܠܒܼܝܼܟܼܵܐ ܒܗܵܘܢܵܗ̇<EOS>ܘܲܡܓܲܪܓܼܵܐ ܠܹܗ ܐܲܝܟ ܕܲܠܫܲܒܼܪܵܐ ܕܲܩܪܘܿܒܼ ܘܩܲܒܸܿܠ<EOS>ܥܲܡܹܗ ܢܵܚ̇ܬܵܐ ܠܟܼܠ ܬܲܟܼܬܿܘܼܫܝܼ̈ܢ ܕܲܪ̈ܓܼܝܼܓܼܵܬܼܵܐ<EOS>ܘܐܲܝܟ ܐܲܬܼܠܹܝܛܹ̈ܐ ܡܫ̇ܚܵܐ ܪܸ̈ܓܼܫܵܘܗܝ ܕܠܵܐ ܢܸܬܿܬܲܚܕܲܘܼܢ<EOS>ܡ̇ܘܬܵܐ ܒܲܠܚܘܿܕܼ ܡܨܸܐ ܦܵܪܹܫ ܠܵܗ̇ ܡ̣ܢ ܥܸܢܝܵܢܹܗ<EOS>ܘܠܵܐ ܡܸܬܼܡܲܨܝܵܐ ܠܡܹܐܚܲܕܼ ܕܲܪܵܐ ܥܲܡ ܕܵܒܼܘܿܪܵܗ̇<EOS>ܩܲܣܛܘܼܢܪܵܐ ܕܪܸܡܙܵܐ ܟܲܣܝܵܐ ܡܕܝܼܩ ܡ̣ܢ ܫܸܠܝܵܐ<EOS>ܘܲܡܒܲܠܗܸܐ ܠܵܗ̇ ܐܲܝܟ ܝܵܠܹܕܿܬܵܐ ܒܝܘܼܡ ܡܵܘܠܵܕܵܗ̇<EOS>ܚܸܒܼܠܹ̈ܐ ܕܚܝܼܠܹ̈ܐ ܡ̇ܚܹ̇ܝܢ ܐܵܦ ܠܵܗ̇ ܒܥܸܕܵܢ ܡܲܘܬܵܐ<EOS>ܟܲܕܼ ܟܵܪܕܲܝܿܢ ܠܵܗ̇ ܐܲܝܟ ܕܲܠܥܘܸܠܵܐ ܡ̣ܢ ܓܵܘ ܦܲܓܼܪܵܐ<EOS>ܐܲܝܟ ܫܲܒܵܝܵܐ ܥܵܐܹ̇ܠ ܡ̇ܘܬܵܐ ܠܗܲܝܟܲܠ ܥܘܼܡܪܵܗ̇<EOS>ܘܲܡܫܲܠܲܚ ܠܵܗ̇ ܡ̣ܢ ܓܵܘ ܦܲܓܼܪܵܐ ܕܲܟܼܢܝܼܟܼܘܼܬܼܵܗ̇<EOS>ܥܲܪܛܸܠ ܢܵܦܩܵܐ ܡ̣ܢ ܓܵܘ ܒܲܝܬܵܗ̇ ܡ̇ܪܲܬܼ ܦܲܓܼܪܵܐ<EOS>ܘܐܲܝܟ ܓܼܠܵܘܝܵܬܵܐ ܡܫܲܢܝܵܐ ܡܵܢܹܗ ܠܐܲܬܼܪܵܐ ܐ̄ܚܪܹܢܵܐ<EOS>ܐܸܒܼܠܵܐ ܪܲܒܵܐ ܛܥܝܼܢ ܪܸܥܝܵܢܵܗ̇ ܒܝܘܿܡ ܡܲܦܲܩܬܵܗ̇<EOS>ܕܚܵܙ̇ܝܵܐ ܥܘܼܡܪܵܗ̇ ܕܲܡܚܲܒܸܿܠ ܠܹܗ ܡ̇ܘܬܵܐ ܪܗܝܼܒܼܵܐ<EOS>ܒܩܵܠ ܚܸܢ̈ܓܼܬܼܵܐ ܡܒܲܟܿܝܵܐ ܗܝ̤ ܠܵܗ̇ ܘܲܠܚܲܒܿܝܼܒܼܵܗ̇<EOS>ܕܗܵܘ̇ ܡܸܬܼܚܲܒܲܠ ܘܕܝܼܠܵܗ̇ ܒܵܛܹ̇ܠ ܩܵܠ ܢܸܥ̈ܡܵܬܼܵܗ̇<EOS>ܪܵܥܘܿܡ̇ܐܝܼܬܼ ܒܵܟܲܝܵܐ ܒܫܸܬܼܩܵܐ ܥܲܠ ܡ̇ܐ ܕܲܗܘ̤ܵܗ̇<EOS>ܕܠܵܐ ܬܘܼܒܼ ܙܵܡ̇ܪܵܐ ܩܵܠܹ̈ܐ ܚܢܝܼܓܹ̈ܐ ܒܟܸܢܵܪ ܚܘܼܒܵܗ̇<EOS>ܣܲܓܼܝܼ ܡܥܵܩܵܐ ܡ̇ܐ ܕܡܸܬܼܦܲܣ̈ܩܵܢ ܡܸܢܲܝ̈ ܪܸ̈ܓܼܫܵܘܗܝ<EOS>ܘܲܚܠܵܦ ܗܵܘܢܵܗ̇ ܙܵܡܲ݁ܪ ܣܵܣܵܐ ܒܓܼܵܘ ܗܲܕܵܡ̇ܘ̈ܗܝ<EOS>ܛܵܒܼ ܟܵܪܝܵܐ ܠܵܗ̇ ܥܲܠ ܦܘܼܪܫܵܢܵܗ̇ ܕܡ̣ܢ ܨܹܝܕܼ ܚܘܼܒܹܿܗ<EOS>ܘܟܲܕܼ ܛܵܒܼ ܝܵ̇ܕܲܥܵܐ ܕܩܲܝܵܡ ܣܲܒܼܪܵܐ ܕܬܸܦܢܸܐ ܨܹܐܕܼܵܘܗܝ<EOS>ܪܸܡܙܵܐ ܕܲܒܼܪ̣ܵܗ̇ ܝܲܗ̣̄ܒܼ ܒܵܗ̇ ܚܲܝܠܵܐ ܠܡܸܕܲܥ ܗܵܠܹܝܢ<EOS>ܘܗܘ̤ ܐܲܫܪܝܼ ܒܵܗ̇ ܚܹܝܠ ܚܸܟܼ̈ܡܵܬܼܵܐ ܕܦܵܘܿܫܘܼܬܼܵܐ<EOS>ܗܵܘ̇ ܦܘܼܩܕܵܢܵܐ ܕܐܲܥܸܠ ܚܵܒܼܫܵܗ̇ ܒܓܼܵܘܼ ܗܲܕܵܡܹ̈ܐ<EOS>ܗܘ̤ ܡܲܦܸܩ ܠܵܗ̇ ܐܲܟܼܡܵܐ ܕܥܸܠܲܬ̤ ܕܠܵܐ ܢܸܟܼܝܵܢܵܐ<EOS>ܠܵܐ ܡܸܬܼܡܲܟܿܝܵܐ ܒܚܵܫܘܿܫܘܼܬܼܵܐ ܕܚܲܫܲܝܝ̈ ܦܲܓܼܪܵܐ<EOS>ܘܠܵܐ ܡܸܬܼܚܲܒܿܠܵܐ ܟܲܕܼ ܡܸܬܼܚܲܒܲܠ ܠܒܼܘܼܫ ܬܲܟܼܣܝܼܬܼܵܗ̇<EOS>ܪܵܡܲܐ ܗ̄ܝܼ ܣܲܓܿܝܼ ܠܥܸܠ ܡ̣ܢ ܡ̇ܘܬܵܐ ܘܡ̣ܢ ܢܸܟܼܝܵܢܹ̈ܐ<EOS>ܘܠܵܐ ܡܸܬܼܚܲܙܝܵܐ ܘܠܵܐ ܡܸܬܿܬܿܚܕܼܵܐ ܓܘܼܫܡܵܢܵܐܝܼܬܼ<EOS>ܪܘܼܚܵܐ ܗ̄ܝܼ ܚܲܝܵܐ ܘܩܲܠܝܼܠ ܓܸܦܵܗ̇ ܠܡܸܦܪܲܚ ܒܐܵܐܲܪ<EOS>ܘܠܵܐ ܡܸܬܿܬܿܚܕܵܐ ܒܢܸܫܒܲܝ̈ ܡ̇ܘܬܵܐ ܐܲܝܟ ܗܲܕܵܡܹ̈ܐ<EOS>ܚܲܕܼ ܡ̣ܢ ܥܝܼܪܹ̈ܐ ܢܵܚܹ̇ܬܼ ܨܹܐܕܹܝܗ̇ ܒܝܘܿܡ ܥܘܼܢܕܵܢܵܗ̇<EOS>ܘܲܡܫܲܢܸܐ ܠܵܗ̇ ܠܐܲܝܵܟܵܐ ܕܲܦܩܝܼܕܼ ܡ̣ܢ ܒܵܪܘܿܝܵܐ<EOS>ܐܲܝܟ ܗܲܕܿܝܼܠܵܐ ܡܕܲܒܲܪ ܪܘܼܚܵܐ ܠܪܘܼܚܵܢܝܼܬܼܵܐ<EOS>ܥܕܲܡܵܐ ܕܥܵܐܠܵܐ ܠܒܹܝܬܼ ܐܵܘܢܹ̈ܐ ܠܘܵܬܼ ܚܲܒܼܪ̈ܵܬܼܵܗ̇<EOS>ܗܵܘ̇ ܡܲܠܲܐܟܼܵܐ ܕܢܵܛ̇ܲܪ ܗ̄ܘ̣ܵܐ ܠܵܗ̇ ܒܚܲܝܹ̈ܐ ܕܲܬܼܢܵܢ<EOS>ܗܘ̤ ܡܚܵܘܹܐ ܠܵܗ̇ ܕܐܲܝܟܵܐ ܬܕܲܝܲܪ ܥܲܕܼ ܢܘܼܚܵܡܵܐ<EOS>ܒܐܲܪܥܵܐ ܦܩܝܼ̈ܕܵܢ ܠܲܡܕܲܝܵܪܘܼ ܟܠ ܢܲܦܫܵܬܼ̈ܐ<EOS>ܡܸܢܗܹܝܢ ܒܲܥܕܹܢ ܘܡܸܢܗܹܝܢ ܒܐܲܬܼܪܵܐ ܕܐܸܫܬܲܕܲܪ ܠܹܗ<EOS>ܒܐܲܬܼܪܵܐ ܕܲܥܕܹܢ ܫܵܪܝܵܐ ܢܲܦܫܵܐ ܕܪ̈ܵܚܡܲܝ ܩܘܼܫܬܵܐ<EOS>ܘܲܕܼܥܵܘ̇ܠܹ̈ܐ ܒܐܲܬܼܪ̈ܵܘܵܬܼܵܐ ܕܠܗܲܠ ܡܸܢܹܗ<EOS>ܒܓܼܵܘ ܦܲܪܕܲܝܣܵܐ ܫܪܹܝܢ ܙܲܕܿܝܼܩܹ̈ܐ ܒܪܘܼܚ ܠܵܘ ܒܲܦܓܲܪ<EOS>ܟܲܕܼ ܡܸܢܼܝܲܐܒܼܝܼܢ ܠܗܵܘ̇ ܬܘܼܩܵܢܵܐ ܕܡܲܠܟܿܘܼܬܼ ܪܵܘܡ̇ܐ ܧ<EOS>ܒܐܲܬܼܪܵܐ ܦܲܐܬܝܵܐ ܨܒܼܵܠ ܕܲܢܕܲܝܪܘܼܢ ܒܢܲܝ̈ ܡܲܠܟܿܘܼܬܼܵܐ<EOS>ܕܢܹܐܠܲܦ ܟܠܢܵܫ ܕܫܲܪܝܼܪ ܣܲܒܼܪܵܐ ܕܲܡܣܲܟܹܿܝܢ ܠܹܗ<EOS>ܠܵܐ ܗ̄ܘ̣ܵܐ ܕܐܲܓܼܪܵܐ ܢܵܣ̇ܒܿܚܢ ܬܲܡ̇ܢ ܚܠܵܦ ܥܲܡܠܲܝ̈ܗܘܿܢ<EOS>ܐܸܠܵܐ ܕܢܸܓܼܠܸܐ ܥܲܠ ܦܘܼܪܫܵܢܵܐ ܕܗܵܘܹ̇ܐ ܒܚܲܪܬܼܵܐ<EOS>ܐܵܦܠܵܐ ܠܒܼܝܼܫܹ̈ܐ ܠܵܘ ܫܘܼܢܵܫܵܐ ܗ̄ܘ̣ ܐܲܬܼܪܵܐ ܕܲܠܒܲܪ<EOS>ܐܸܠܵܐ ܕܢܵܘܕܲܥ ܕܠܵܐ ܡܸܬܼܥܲܠܹܝܢ ܠܐܲܦܲܝ̈ ܪܵܘܡ̇ܐ<EOS>ܐܲܝܟ ܪܲܗܒܼܘܿܢܵܐ ܝܲܗ̣̄ܒܼ ܦܲܪܕܲܝܣܵܐ ܠܫܘܼܪܵܪ ܡܸܵܠܵܘ̈ܗܝ<EOS>ܕܲܒܼܫܝܼ̈ܛܵܬܼܵܐ ܢܫܲܪܲܪ ܚܲܝܠܵܐ ܕܲܫܒܼܝܼ̈ܚܵܬܹܗ<EOS>ܠܦܘܼܬܼ ܫܲܒܼܪܘܼܬܼܵܐ ܕܚܲܝܹ̈ܐ ܕܙܲܒܼܢܵܐ ܝܲܩܲܪ ܙܲܒܼܢܹܗ<EOS>ܕܲܒܼܝܲܕܼ ܥܸܠܬܹܗ ܢܓܲܪܸܓܼ ܐ̄ܢܵܫܵܐ ܠܘܵܬܼ ܕܲܥܬܼܝܼ̈ܕܼܵܢ<EOS>ܡܢܵܬܼܵܐ ܗ̄ܘ̣ ܕܐܲܪܥܵܐ ܐܵܦ ܦܲܪܕܲܝܣܵܐ ܟܡܵܐ ܐܸܢ ܫܲܦܝܼܪ<EOS>ܘܡܸܬܼܚܲܒܿܠܵܢܵܐ ܗ̄ܘ̣ ܐܘܼܟܼܠܵܐ ܕܦܹܐܪ̈ܵܘܗܝ ܐܲܝܟ ܟܠ ܦܹܐܪ̈ܝܼܢ<EOS>ܛܢܵܢܵܐ ܐܲܡܪܝܼ ܒܹܝܬܼ ܡ̇ܝܘܿܬܹ̈ܐ ܒܝܲܕܼ ܬܲܫܥܝܼܬܹܗ<EOS>ܘܚܲܦܸܛ ܐܸܢܘܿܢ ܠܡܸܪܲܓܼ ܚܲܝܹ̈ܐ ܠܵܐ ܡ̇ܝܘܿܬܹ̈ܐ<EOS>ܒܗܵܕܹܐ ܬܸܢܘܲܝ ܦܬ݂ܲܚ ܡܲܥܲܠܬܹܿܗ ܩܕܼܵܡ ܦܵܪܘܿܩܲܢ<EOS>ܕܗܘ̤ ܩܲܕܼܡ̇ܝܑܬܼ ܢܸܕܪܘܿܫ ܐܘܼܪܚܵܐ ܩܕܼܵܡ ܥܵܠܘܼܠܹ̈݁ܐ<EOS>ܐܵܕܼܵܡ ܩܲܕܼܡ̇ܐ ܐܸܚܲܕܼ ܬܲܪܥܹܗ ܒܐܲܦܲܝ̈ ܐ̄ܢܵܫܵܐ<EOS>ܘܐܵܕܼܵܡ ܕܲܬܼܪܹܝܢ ܦܲܬܼ̣ܚܹܗ ܠܬܲܪܥܹܗ ܘܥܲܠ̣ ܓܼܝܵܣܵܐ<EOS>ܬܲܪܬܹܿܝܢ ܢܲܦܫܵ̈ܢ ܥܲܠ̣ ܠܹܗ ܠܘܼܩܕܹܿܡ ܐܲܝܟ ܕܲܒܼܐ̄ܪܵܙܵܐ<EOS>ܒܗܵܘ̇ ܐܸܣܟܹܿܡܵܐ ܕܲܢܦܲܩ̣ܘ ܡܸܢܹܗ ܚܵܘܵܐ ܘܐܵܕܼܵܡ<EOS>ܬܪܹܝܢ ܕܲܝܲܪܘ ܒܹܗ ܒܪܹܫ ܬܘܼܩܵܢܵܐ ܐܲܪܥܵܢܵܝܵܐ<EOS>ܘܲܬܪܹܝܢ ܥܲܠ̣ܘ ܠܹܗ ܒܐ̄ܪܵܙܵܐ ܬܲܩܝܵܐ ܕܠܵܐ ܡܸܬܼܚܲܒܲܠ<EOS>ܠܲܬܼܪܹܝܢ ܐܲܦܸܩ ܥܒܼܵܪ ܦܘܼܩܕܵܢܵܐ ܕܪܸܓܲܬܼ ܦܹܐܪܵܐ<EOS>ܘܠܲܬܼܪܹܝܢ ܐܲܥܸܠ ܢܛܵܪ ܦܘܼܩܕܵܢܵܐ ܕܙܲܕܼܝܼܩܘܼܬܼܵܐ<EOS>ܚܛܝܼܬܵܐ ܣܵܓܼܬܹܗ ܩܕܼܵܡ ܚܲܛܵܝܹ̈ܐ ܕܕܼܵܡܹ̇ܝܢ ܠܐܵܕܼܵܡ<EOS>ܘܙܲܕܿܝܼܩܘܼܬܼܵܐ ܦܬܲܚܬܹܗ ܠܐܵܕܼܵܡ ܘܲܠܓܲܝܵܣܵܐ<EOS>ܥܲܡ ܙܲܕܿܝܼܩܵܐ ܥܲܠ̣ ܚܲܛܵܝܵܐ ܠܓܼܵܘ ܦܲܪܕܿܝܣܵܐ<EOS>ܕܢܸܬܸܿܠ ܐܝܼܕܼܵܐ ܠܲܚܒܸܢܵܢܹܐ ܠܡܸܬܼܟܲܫܵܪܘܼ<EOS>ܒܝܲܕܼ ܓܲܝܵܣܵܐ ܚܵܘܝܼ ܕܡܲܨܝܵܐ ܗ̄ܝܼ ܠܡܸܙܕܲܕܵܩܘܼ<EOS>ܕܠܵܐ ܥܵܘܸܟܼܬܹܗ ܪܲܒܿܘܼܬܼ ܥܵܘ̣ܠܹܗ ܡ̣ܢ ܕܲܠܡܸܥܲܠ<EOS>ܒܲܚܕܼܵܐ ܢܲܦܫܵܐ ܕܥܸܠܲܬ̤ ܥܲܡܹܗ ܓܠ̣ܵܐ ܥܲܠ ܟܠܢܵܫ<EOS>ܕܐܸܢܗܘ̤ ܕܨܵܒܹ̇ܝܢ ܠܵܐ ܡܸܬܼܥܵܘܟܼܝܼܢ ܡ̣ܢ ܕܲܠܡܸܥܲܠ<EOS>ܢܲܦܫܹܗ ܕܡܪܲܢ ܘܕܓܲܝܵܣܵܐ ܥܲܠ̣ ܩܲܕܡ̇ܝܑܬܼ<EOS>ܘܟܸܢ ܐܸܬܿܕܵܪܫܲܬ̤ ܐܘܼܪܚܵܐ ܠܡܸܪܕܵܐ ܠܐܲܬܼܪܵܐ ܕܲܥܕܹܢ<EOS>ܠܲܥܕܹܢ ܥܵܐ̈ܠܵܢ ܟܠ ܢܲܦܫ̈ܬܼܵܢ ܕܣܲܝܒܲܪ ܚܲܫܹ̈ܐ<EOS>ܘܬܲܡ̇ܢ ܢܵܚ̈ܢ ܐܲܝܟ ܕܲܒܼܥܲܪܣܵܐ ܕܗܲܢܝܼܐܘܼܬܼܵܐ<EOS>ܐܲܝܟ ܕܲܒܼܫܸܢܬܼܵܐ ܫܲܠ݁̈ܝܵܢ ܬܲܡ̇ܢ ܡ̣ܢ ܣܘܼܥܪ̈ܵܢܹܐ<EOS>ܘܠܵܐ ܡܼܬܼܚܲܫ̈ܚܵܢ ܒܲܡܠܝܼܠܘܼܬܼܵܐ ܕܚܲܝܠܵܐ ܕܲܒܼܗܹܝܢ<EOS>ܡܸܫܠܵܐ ܫܵ̈ܠ̈ܝܵܢ ܡ̣ܢ ܥܸܢܝܵܢܵܐ ܕܫܲܦܝܼܪ ܘܲܣܢܸܐ<EOS>ܘܠܵܐ ܡܸܬܼܟܲܬܿܫܵܢ ܒܐܵܓܼܘܿܢ ܥܵܡܠܹ̈ܐ ܕܙܲܕܿܝܼܩܘܼܬܼܵܐ<EOS>ܠܵܐ ܗ̄ܘ̣ܵܐ ܕܒܲܛܝܼܠ ܚܲܝܠܵܐ ܕܲܒܼܗܹܝܢ ܡ̣ܢ ܚܲܝܘܼܬܼܵܐ<EOS>ܐܸܠܵܐ ܕܠܲܝܬܵܘܗܝ ܡ̇ܐܢܵܐ ܕܓܼܘܼܫܡܵܐ ܡܝܲܒܸܿܠ ܡܸܠܹ̈ܐ<EOS>ܠܵܐ ܗ̄ܘ̣ܵܐ ܪܸܕܝܵܐ ܕܦܵܪܘܿܫܘܼܬܼܵܐ ܓܵܙ ܘܐܸܬܼܝܲܒܲܫ<EOS>ܐܸܠܵܐ ܕܠܲܝܬܵܘܗܝ ܐܝܼܠܵܢ ܦܲܓܼܪܵܐ ܣܢܝܼܩ ܥܲܠ ܫܸܩܝܵܐ<EOS>ܠܵܐ ܗ̄ܘ̣ܵܐ ܝܲܨܪܵܐ ܙܥܲܪ̣ ܚܸܟܼܡܵܬܹ̈ܗ ܘܐܵܘܦܝܼܘ ܓܲܙܵܘ̈ܗܝ<EOS>ܐܸܠܵܐ ܕܠܲܝܬܵܘܗܝ ܐܲܦܸܛܪܘܿܦܵܐ ܕܢܸܬܸܿܠ ܒܐܝܼܕܼܵܘ̈ܗܝ<EOS>ܠܐܵ ܗ̄ܘ̣ܵܐ ܗܵܘܢܵܐ ܒܛܸܠ̣ ܡ̇ܢ ܪܲܗܛܵܐ ܕܩܲܠܝܼܠܘܼܬܹܗ<EOS>ܐܸܠܵܐ ܕܠܲܝܬܵܘܗܝ ܦܲܓܼܪܵܐ ܪܟܼܘܼܒܼܵܐ ܕܲܛܥܝܼܢ ܗ̄ܘ̣ܵܐ ܠܹܗ<EOS>ܠܵܐ ܗ̄ܘ̣ܵܐ ܙܵܘܥܹ̈ܐ ܨܸܡܚܹ̈ܐ ܕܢܘܼܗܪܵܐ ܚ̣ܫܸܟܼܘ ܕܸܠܩܲܝ̈ܗܘܿܢ<EOS>ܕܗܵܐ ܒܒܼܵܬܼ̈ܐ ܠܵܐ ܥܢܲܝ̈ ܐܼܢܹܝܢ ܠܡܸܚܙܵܐ ܫܲܦܝܼܪ<EOS>ܠܵܐ ܗ̄ܘ̣ܵܐ ܡܸܫܬܲܩ ܫܸܬܼܩܲܬ̤ ܡܸܠܬܼܵܐ ܫܝܼܦܘܿܪ ܩܵܠܹ̈ܐ<EOS>ܐܸܠܵܐ ܕܦܘܼܡ̇ܐ ܡܝܲܒܸܿܠ ܡܸܠܹ̈ܐ ܣܲܟܼܪܹܗ ܡ̇ܘܬܵܐ<EOS>ܠܵܘ ܚܹܐܪܘܼܬܼܵܗ̇ ܛܥܵܬ̤ ܒܲܪ̄ܬܼ ܚܹܐܪܹ̈ܐ ܥܲܠ ܗܵܝ̇ ܫܸܬܼܩܲܬ̤<EOS>ܐܸܠܵܐ ܕܲܫܬܸܩ ܦܲܓܼܪܵܐ ܕܚܘܼܒܵܗ̇ ܥܲܠ ܗܵܝ̇ ܫܸܬܼܦܲܬ̤<EOS>ܐܸܒܼܠܵܐ ܠܒܼܝܼܟܼܵܐ ܥܲܠ ܚܲܒܿܝܼܒܼܵܗ̇ ܕܲܦܪܲܫ ܡܸܢܸܗ̇<EOS>ܘܠܵܐ ܡܸܬܼܚܲܫܚܵܐ ܒܲܪ̈ܓܼܝܼܓܼܵܬܼܵܐ ܐܲܪ̈ܥܵܢܵܝܵܬܼܵܐ<EOS>ܫܸܬܼܩܵܐ ܢܵܛ̇ܪܵܐ ܥܲܠ ܥܘܼܢܕܵܢܹܗ ܚܲܟܿܝܼܡܵܐܝܼܬܼ<EOS>ܥܕܲܡ̇ܐ ܕܫܵܡ̇ܥܵܐ ܩܵܠܵܐ ܕܩܵܪܹܐ ܠܡܵܝܘܿܬܼܘܼܬܹܗ<EOS>ܠܵܐ ܓܹܝܪ ܡܲܨܝܵܐ ܕܬܸܣܥܥܘܿܪ ܡܕܸܿܡ ܡ̣ܢ ܒܸܠܥܵܕܵܘܗܝ<EOS>ܐܲܟܼܡܵܐ ܕܐܵܦ ܗܘ̤ ܠܲܝܬܵܘܗܝ ܡܸܕܸܿܡ ܡ̣ܢ ܒܸܠܥܵܕܼܝܹܗ̇<EOS>ܚܲܕܼ ܒܲܪܢܵܫܵܐ ܐܲܬܼܩܸܢ ܐܸܢܘܿܢ ܡܲܬܼܩܸܢ ܟܠܵܐ<EOS>ܡܸܫܬܲܡܠܸܐ ܦܸܠܓܿܘܼܬܼ ܐ̄̇ܢܵܫܵܐ ܒܸܠܥܵܕܼ ܦܸܠܓܹܿܗ<EOS>ܦܸܠܓܿܘܼܬܼ ܐ̄ܢܵܫܵܐ ܗ̄ܝܼ ܢܲܦܫܵܐ ܟܡܵܐ ܐܸܢ ܚܲܝܵܐ ܗ̄ܝܼ<EOS>ܘܠܵܐ ܡܸܬܼܩܲܝܡܵܐ ܣܵܥܘܿܪܘܼܬܼܵܗ̇ ܒܸܠܥܵܕܼ ܓܘܼܫܡܵܐ<EOS>ܠܵܗ̇ ܘܲܠܓܼܘܼܫܡܵܐ ܨܒܼܵܐ ܒܼܵܘܿܝܵܐ ܕܢܸܩܪܸܐ ܨܲܠܡܹܗ<EOS>ܘܐܲܝܟܲܢ ܡܲܨܝܵܐ ܕܒܸܠܥܵܕܼ ܓܘܼܫܡܵܐ ܬܨܘܼܪ ܣܘܼܥܪ̈ܵܢܹܐ<EOS>ܒܓܼܘܼܫܡܵܐ ܝܲܗ̣̄ܒܼ ܠܵܗ̇ ܠܲܡܚܵܘܵܝܘܼ ܚܹܝܠ ܚܸܟܼ̈ܡܵܬܼܵܗ̇<EOS>ܘܠܵܐ ܐܵܦܸܣ ܠܵܗ̇ ܐܵܦܠܵܐ ܒܫܸܢܬܹܗ ܕܬܸܣܥܘܿܪ ܡܸܕܸܿܡ<EOS>ܕܵܡܝܼܟ ܦܲܓܼܪܵܐ ܐܵܦ ܗܝ̤ ܥܲܡܹܗ ܟܲܕܼ ܠܵܐ ܕܵܡ̇ܝܵܐ<EOS>ܥܕܲܡ̇ܐ ܕܩܵܐܹ̇ܡ ܠܵܐ ܡܸܬܿܬܿܥܝܼܪܵܐ ܠܵܘܵܬܼ ܦܘܼܠܚܵܢܵܗ̇<EOS>ܘܐܸܢܗܘ̤ ܕܕܲܡܝܼܟ ܠܵܐ ܐܸܬܼܡܲܨܝܲܬ̤ ܕܐܸܣܥܘܿܪ ܡܸܕܸܿܡ<EOS>ܐܲܝܟܲܢ ܡܲܨܝܵܐ ܗܵܫܵܐ ܕܵܛܒܼܝܼܥ ܒܫܸܢܬܼܵܐ ܕܡ̇ܘܬܵܐ<EOS>ܐܸܢ ܟܲܕܼ ܫܲܪܝܼܪ ܪܘܼܟܵܒܼ ܦܲܓܼܪܹܗ ܠܵܐ ܙܸܡܪܲܬ ܒܹܗ<EOS>ܠܲܝܟܲܢ ܙܵܡ̇ܪܵܐ ܗܵܫܵܐ ܕܥܒܼܝܼܕܼ ܡܸܕܼܪܵܐ ܫܝܼܛܵܐ<EOS>ܐܸܢ ܟܲܕܼ ܒܹܗ ܗ̄ܘ̣ܵܬܼ ܚܓܝܼܪ ܗ̄ܘ̣ܵܐ ܪܵܗܛܵܗ̇ ܒܫܸܢܬܼܵܐ ܕܟܹܿܐܒܹ̈ܐ<EOS>ܟܡܵܐ ܟܲܝ ܫܵܠ̇ܝܵܐ ܗܵܫܵܐ ܕܢܸܦܩܲܬ̤ ܡ̣ܢ ܗܲܕܵܡ̇ܘ̈ܗܝ<EOS>ܕܫܵܠ̇ܝܵܐ ܐܸܡ̇ܪܹܬܼ ܡ̣ܢ ܣܘܼܥܪ݁ܵܢܹܐ ܠܵܘ ܡ̣ܢ ܚܲܝܹ̈ܐ<EOS>ܕܠܲܝܬܿ ܠܲܟܼܝܵܢܵܗ̇ ܕܢܵܘܦܸܐ ܡܸܢܵܗ̇ ܚܹܝܠ ܚܲܝܘܼܬܼܵܐ<EOS>ܒܵܗ̇ ܗ̄ܘ̣ ܥܘܼܬܼܪܵܐ ܟܡܵܐ ܐܸܢ ܢܸܦܩܲܬ̤ ܡ̣ܢ ܓܵܘ ܒܲܝܬܵܗ̇<EOS>ܡܸܣܟܹܿܢܵܐ ܠܲܝܬܿ ܕܲܬܼܦܲܪܢܸܣ ܒܹܗ ܐܲܝܟ ܕܲܒܼܩܲܕܼܡ̇ܐ<EOS>ܒܵܗ̇ ܗ̄ܝܼ ܡܸܠܬܼܵܐ ܟܡܵܐ ܐܸܢ ܫܵܠ̇ܝܵܐ ܡ̣ܢ ܣܘܼܥܪ݁ܵܢܹܐ<EOS>ܠܸܫܢܵܐ ܠܲܝܬܼܿ ܕܲܬܿܬܲܪܓܸܿܡ ܒܹܗ ܚܹܝܠ ܚܸܟܼ̈ܡܵܬܼܵܗ̇<EOS>ܒܵܗ̇ ܗ̄ܘ̣ ܗܵܘܢܵܐ ܢܸܫܪܵܐ ܕܲܩܢܸܐ ܦܵܪܘܿܚܘܼܬܼܵܐ<EOS>ܗܲܕܵܡܹ̈ܐ ܠܲܝܬܿ ܕܢܸܗܘܘܿܢ ܓܸܦܹ̈ܐ ܠܩܲܠܝܼܠܘܼܬܼܵܗ̇<EOS>ܒܵܗ̇ ܗ̄ܘ̣ ܒܲܨܪܵܐ ܩܹܘܒܲܪܢܹܝܛܵܐ ܡܗܝܼܪ ܒܹܝܬܼ ܓܼܠܠܹ̈ܐ<EOS>ܐܲܪܡܹܢܘܿܢ ܠܲܝܬܿ ܕܚܵܒܹ̇ܫ ܪܘܼܚܵܐ ܠܓܼܵܘ ܡ̣ܢ ܥܘܼܒܹܿܗ<EOS>ܒܵܗ̇ ܐܝܼܬܲܝܗܘܿܢ ܙܵܘܥܹ̈̄ܐ ܥܘܼ̈ܒܹܿܗ ܩܲܢܝܲܝ̈ ܪܘܼܚܵܐ<EOS>ܡܲܠܵܚܵܐ ܠܲܝܬܿ ܕܢܚܘܼܪ ܫܲܦܝܼܪ ܠܘܵܬܼ ܘܲܥܕܲܝ̈ܗܘܿܢ<EOS>ܒܵܗ̇ ܟܠ ܡܸܕܸܿܡ ܕܐܝܼܬܼ ܠܲܟܼܝܵܢܵܗ̇ ܕܠܵܐ ܫܘܼܓܼܢܵܝܵܐ<EOS>ܟܝܵܢܵܐ ܘܡܸܠܬܼܵܐ ܘܚܹܝܠ ܚܲܝܘܼܬܼܵܐ ܟܲܕܸ ܫܲܬܿܝܼܩܝܼܢ<EOS>ܟܲܕ ܫܲܬܿܝܼܩܼܝܼܢ ܠܵܘ ܟܠ ܟܠܹܗ ܒܲܕܼܡܘܼܬܼ ܦܲܓܼܪܵܐ<EOS>ܐܸܠܵܐ ܕܲܫܠܹܝܢ ܡ̣ܢ ܣܘܼܥܪ̈ܵܢܹܐ ܕܲܒܼܝܲܕܼ ܪ̈ܚܼܫܹܐ<EOS>ܫܠܹܝܢ ܠܵܘ ܫܵܠܵܝܵܐ ܕܠܵܐ ܦܘܼܪܫܵܢܵܐ ܐܲܝܟ ܗܲܕܵܡܹ̈ܐ<EOS>ܐܸܠܵܐ ܥܝܼܪܝܼܢ ܘܐܵܦ ܡܸܬܼܚܲܫܒܼܝܼܢ ܘܠܲܝܬܼ ܦܘܼܠܚܵܢܵܐ<EOS>ܕܠܵܐ ܦܘܼܠܚܵܢܵܐ ܡܩܵܘܝܵܐ ܢܲܦܫܵܐ ܡ̇ܐ ܕܐܸܬܿܕܲܒܼܪܲܬ̤<EOS>ܒܲܕܼ ܠܲܝܬܿ ܡ̇ܐܝܣܵܐ ܕܐܘܼܡ̇ܢܘܼܬܼܵܐ ܕܬܸܬܼܚܲܫܲܚ ܒܹܗ<EOS>ܠܲܝܬܿ ܢܲܓܵܪܵܐ ܕܲܡܨܸܐ ܦܵܠܲܚ̇ ܒܸܠܥܵܕܼ ܥܸܫܦܵܐ<EOS>ܘܠܵܘ ܩܲܝܢܵܝܵܐ ܕܐܵܪܹܫ ܒܐܝܼܕܼܵܘ̈ܗܝ ܕܠܵܐ ܐܲܪܙܲܦܬܵܐ<EOS>ܠܲܝܬܿ ܡܲܠܵܚܵܐ ܕܪܵܕܹܐ ܒܝܲܡܵܐ ܒܸܠܥܵܕܼ ܐܸܠܦܵܐ<EOS>ܘܠܵܐ ܨܵܝܵܕܼܵܐ ܕܨܵܐܹ̇ܕ ܢܘܼܢܹ̈ܐ ܕܠܵܐ ܟܸܬܵܢܹ̈ܐ<EOS>ܠܵܐ ܐܝܼܬܼ ܠܢܲܦܫܵܐ ܐܸܠܦܵܐ ܕܩܲܝܣܹ̈ܐ ܦܲܓܼܪ̈ܵܢܵܝܹܐ<EOS>ܥܲܠ ܗܵܝ̇ ܫܲܠܝܵܐ ܡ̣ܢ ܡܲܪܕܿܝܼܬܼܵܐ ܕܝܲܡܵܐ ܡܠܝܼܠܵܐ<EOS>ܠܲܝܬܿ ܠܵܗ̇ ܥܸܫܦܵܐ ܒܸܣܪܵܢܵܝܬܵܐ ܨܒܼܝܼܥܲܬܼ ܒܲܕܼܡ̇ܐ<EOS>ܥܲܠ ܗܵܝ̇ ܒܲܛܝܼܠ ܪܘܼܟܵܒܼ ܩܲܝܣܹ̈ܐ ܕܦܵܪܘܿܫܘܼܬܼܵܗ̇<EOS>ܒܵܗ̇ ܩܲܝܡܵܐ ܐܘܼ ܡ̇ܢܘܼܬܼܵܗ̇ ܐܲܝܟ ܕܲܒܼܦܲܓܼܪܵܐ<EOS>ܐܲܝܟ ܐܘܿ ܡ̇ܢܵܐ ܕܢܵܛܲܪ ܗܵܘܢܹܗ ܠܐܘܼܡ̇ܢܘܼܬܹܗ<EOS>ܗܵܟܲܢ ܫܸܦܪܵܬ̤ ܠܗܵܘ̇ ܠܐܘܼܡ̇ܢܵܐ ܪܲܒܿ ܐܘܼ ܡ̇ܢܹ̈ܐ<EOS>ܕܒܸܠܥܵܕܼ ܦܲܓܼܪܵܐ ܠܵܐ ܬܸܬܲܓܲܪ ܒܐܲܪ̈ܥܵܢܝܵܬܼܵܐ<EOS>ܠܵܗ̇ ܘܲܠܦܲܓܼܪܵܐ ܡ̣ܠܲܟ ܦܘܼܪܥܵܢܵܐ ܘܲܓܼܙܵܪ ܕܝܼܢܵܐ<EOS>ܘܐܲܟܚ̄ܕܼ ܚܵܪܬܿܝܼܢ ܛܘܼܒܹ̈ܐ ܕܪܵܘܡ̇ܐ ܘܢܸܓܼ̈ܕܹܿܐ ܕܐܲܪܥܵܐ<EOS>ܠܗܵܘ̇ ܦܘܼܪܥܵܢܵܐ ܡܣܲܟܹܿܝܢ ܐܲܟܲܚ̄ܕܼ ܗܝ̤ ܘܲܪܚܘܼܡ̇ܗ̇<EOS>ܘܲܟܼܡܵܐ ܕܫܲܬܿܝܼܩ ܦܲܓܼܪܵܐ ܒܩܲܒܼܪܵܐ ܐܵܦ ܗܝ̤ ܒܚܲܝܹ̈ܐ<EOS>ܒܚܲܝܹ̈ܐ ܚܓܼܝܼܪܹ̈ܐ ܫܲܠܝܵܐ ܗܵܫܵܐ ܕܠܵܐ ܗܲܠ̈ܟܼܵܬܼܵܐ<EOS>ܒܗܵܘ̇ ܐܸܣܟܹܿܡܵܐ ܕܟܲܕܼ ܐܝܼܬܲܝܗܘܿܢ ܥܘܸܠܹ̈ܐ ܒܟܲܪܣܵܐ<EOS>ܗܘ̤ܝܘܼ ܟܲܕܼ ܗܘ̤ ܚܲܝܠܵܐ ܕܩܲܢܝܵܐ ܒܟܲܪܣܵܐ ܘܲܠܒܲܪ<EOS>ܘܲܟܼܡܵܐ ܕܐܲܚܝܼܕܼ ܬܪܲܥ ܡܲܦܲܩܬܵܐ ܟܠܝܵܐ ܐܵܦ ܗܝ̤<EOS>ܗܝ̤ ܗ̄ܝܼ ܒܟܲܪܣܵܐ ܘܲܒܼܓܼܵܘ ܫܸܢܬܼܵܐ ܘܲܒܼܓܼܵܘ ܩܲܒܼܪܵܐ<EOS>ܘܚܲܟܿܝܼܡܵܐܝܼܬܼ ܢܵܛ̇ܪܵܐ ܛܲܟܼܣܵܐ ܕܝܼܠܵܗ̇ ܘܕܼܝܼܠܹܗ<EOS>ܠܲܝܬܼ ܠܵܗ̇ ܕܬܸܚܛܹܐ ܘܠܵܐ ܕܬܸܙܕܲܕܲܩ ܐܸܠܵܐ ܐܸܢ ܒܹܗ<EOS>ܘܠܵܐ ܕܲܬܼܪܲܟܸܿܒܼ ܦܚܵܣܵܐ ܘܡܸܠܹ̈ܐ ܡ̣ܢ ܒܸܠܥܵܕܵܘܗܝ<EOS>ܐܸܠܘܼ ܡܲܨܝܵܐ ܗܝ̤ ܒܲܠܚܘܿܕܹܝܗ̇ ܠܡܸܙܕܲܕܵܩܘ̣<EOS>ܗܵܐ ܡ̣ܢ ܟܲܕܿܘܼ ܦܪ݂ܲܥ ܗ̄ܘ̣ܵܐ ܥܵܘ̣ܠܵܐ ܕܕܼܵܪܹ̈ܐ ܩܲܕܼܡܹ̈ܐ<EOS>ܐܸܠܘ̣ ܦܫܝܼܩ ܗ̄ܘ̣ܵܐ ܠܢܲܦܫܹܗ ܕܐܵܕܼܵܡ ܠܡܸܦܪܲܥ ܕܲܚܛܵܬ̤<EOS>ܠܲܝܬܿ ܗ̄ܘ̣ܵܐ ܫܲܪܒܵܐ ܡ̣ܢ ܣܲܟܼܠܘܼܬܼܵܐ ܕܲܒܼܦܲܪܣܣܵܐ<EOS>ܘܐܸܠܘ̣ ܦܪ݂ܲܥ ܗ̄ܘ̣ܵܐ ܐ̄ܫܛܵܪ ܝܵܘ̈ܒܵܬܼܵܐ ܕܐܲܝܠܹܝܢ ܕܲܥܢܲܕܘ<EOS>ܠܲܝܬܿ ܗ̄ܘ̣ܵܐ ܕܝܼܢܵܐ ܘܠܵܐ ܬܲܒܼ̈ܥܵܬܼܵܐ ܥܲܡ ܩܲܕܼܡ̇ܝܹ̈ܐ<EOS>ܕܩܲܝܵܡ ܕܝܼܢܵܐ ܣܸܦܪܹ̈ܐ ܩܵܥܹ̇ܝܢ ܐܲܝܟ ܫܝܼܦܘܼܪܹ̈ܐ<EOS>ܘܲܕܼܠܲܝܬܿ ܥܲܡܠܹ̈ܐ ܠܢܲܦܫܵܐ ܠܚܘܿܕܹܝܗ̇ ܟܝܵܢܵܐ ܣܵܗܹ̇ܕܼ<EOS>ܡ̇ܕܹܝܢ ܚܲܝܵܒܼ ܦܲܓܼܪܵܐ ܘܢܲܦܫܵܐ ܠܡܸܦܪܲܥ ܕܲܚܛܵܘ<EOS>ܥܲܕܼܠܵܐ ܦܵܪ݁ܫܝܼܢ ܚܲܕܼ ܡ̣ܢ ܚܵܒܼܪܹܗ ܘܒܼܵܛܹ̇ܠ ܥܲܡܠܵܐ<EOS>ܡ̇ܕܹܝܢ ܙܵܕܹܿܩ ܠܡܸܙܕܲܕܵܩܘܼ ܠܟܼܠܹܗ ܐ̄ܢܵܫܵܐ<EOS>ܥܲܕܼܠܵܐ ܐܵܬܹܿܐ ܡ̇ܘܬܵܐ ܝܲܥܢܵܐ ܘܒܼܵܠܲܥ ܦܲܓܼܪܹܗ<EOS>ܬܵܘ ܡ̇ܝܘܼܿܬܹ̈ܐ ܠܦܘܼܚܘ ܙܸܕ̈ܩܵܬܼܵܐ ܥܲܕܼ ܚܲܝܝܼܢ ܐ̄̇ܢܬܿܘܿܢ<EOS>ܕܒܼܵܬܲܪ ܡ̇ܘܬܵܐ ܠܲܝܬܿ ܦܘܼܠܚܵܢܵܐ ܕܫܲܦܝܼܪ ܘܲܣܢܹܐ<EOS>ܬܵܘ ܢܸܬܼܟܲܫܲܦ ܒܦܲܓܼܪܵܐ ܘܢܲܦܫܵܐ ܠܪ̈ܲܚܡܹܐ ܕܓܲܒܼ݂ܠܘܼܢ<EOS>ܕܲܢܦܲܨܘܿܢܵܢ ܡ̣ܢ ܫܘܼܢܵܩܵܐ ܕܠܵܐ ܫܘܼܠܵܡܵܐ<EOS>