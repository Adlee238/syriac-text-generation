ܕܥܰܠ ܐܰܒܪܳܗܳܡ ܐܶܦܺܝܣܩܽܘܦܳܐ ܕܰܢܨܺܝܒܺܝܢ<EOS>ܥܰܠ ܩܳܠܳܐ ܕܶܐܬܩܰܛܰܠܘ̱ ܗ̱ܘܰܘ ܝ̈ܰܠܽܘܕܶܐ<EOS>ܐܰܦܶܣ ܡܳܪܝ̱ ܐܳܦ ܠܰܙܥܽܘܪܽܘܬܝ̱ ܕܬܶܪܡܶܐ ܒܓܰܙܳܟ ܫܳܡܽܘܢܳܗ̇<EOS>ܐܰܝܟ ܬܰܓܳܪܳܐ ܕܡܰܪܥܺܝܬܰܢ ܕܪܰܒܺܝ ܟܰܟܰܪ ܝܽܘܠܦܳܢܳܟ<EOS>ܘܰܦܼܪܰܫ ܘܰܢܦܼܰܩ ܠܰܠܡܺܐܢܳܟ ܐܶܡܰܠܶܠ ܥܰܠ ܥܰܠܳܢܶܗ<EOS>ܕܗܼܳܘܶܐ ܪܺܝܫܳܐ ܠܡܰܪܥܺܝܬܳܐ ܬܰܠܡܺܝܕܳܐ ܗ̱ܘܳܐ ܕܰܬܠܳܬܳܐ<EOS>ܗܘܳܐ ܠܶܗ ܪܰܒܳܐ ܪܒܺܝܥܳܝܳܐ ܒܪܺܝܟ ܗ̱ܽܘ ܕܥܰܒܼܕܶܗ ܒܽܘܝܳܐܰܢ<EOS>ܒܚܰܕ ܚܽܘܒܳܐ ܐܰܦܬܽܘܟ ܐܶܢܽܘܢ ܘܰܟܠܺܝܠܳܐ ܐܶܓܕܽܘܠ ܐܶܢܽܘܢ<EOS>ܠܗ̈ܰܒܳܒܰܝܗܽܘܢ ܢܰܨ̈ܺܝܚܶܐ ܘܠܰܦܩܳܚ̈ܰܝܗܽܘܢ ܒܰܣܺܝ̈ܡܶܐ<EOS>ܕܗܰܘ ܪܰܒܳܐ ܘܕܰܬܠܡܺܝܕܶܗ ܕܦܳܫ ܡܶܢܶܗ ܐܰܝܟ ܐܶܠܺܝܫܰܥ<EOS>ܪܶܬܚܼܰܬ ܩܰܪܢܳܐ ܕܓܰܒܝܽܘܬܶܗ ܘܶܐܫܬܰܡܠܺܝ ܘܰܗܘܳܐ ܪܺܝܫܳܐ<EOS>ܘܶܐܬܥܰܠܺܝ ܘܰܗܼܘܳܐ ܪܰܒܳܐ ܒܪܺܝܟ ܕܥܰܒܼܕܶܗ ܪܺܝܫܳܝܳܐ<EOS>ܘܚܼܰܕܺܝܘ ܫܡ̈ܰܝܳܢܶܐ ܕܥܳܢܳܐ ܕܰܒܪܳܥܝܳܐ ܕܪܰܥܘ̱ ܪܳܥܶܝܢ<EOS>ܚܶܕܝܰܬ ܕܰܝܪܳܐ ܕܥ̈ܶܠܳܢܶܐ ܕܰܚܙܰܘ ܝܽܘܒܳܠ ܕܰܪ̈ܓܰܝܗܽܘܢ<EOS>ܫܩܼܰܠ ܩܰܒܥܶܗ ܐܰܝܟ ܪܶܥܝܳܢܳܐ ܒܓܰܘ ܓܽܘܫܡܳܐ ܪܰܒܳܐ ܕܰܥܕܳܐ<EOS>ܘܰܟܪܺܝܟܺܝܢ ܠܶܗ ܗܰܕܳܡܰܘ̈ܗ̱ܝ ܕܰܢܡܽܘܪܽܘܢ ܡܶܢܶܗ ܚ̈ܰܝܶܐ<EOS>ܝܽܘܠܦܳܢܳܐ ܠܰܚܡܳܐ ܚܰܕܬܳܐ ܒܪܺܝܟ ܗܽܘ ܕܥܰܒܕܶܗ ܐܰܘܨܰܪܗܽܘܢ<EOS>ܓܒܳܝܗ̱ܝ ܡܶܢ ܣܽܘܓܳܐܐ ܕܥ̈ܰܠܳܢܶܐ ܕܝܰܗ̱ܒ ܢܶܣܝܳܢܳܐ ܕܰܫܪܳܪܶܗ<EOS>ܒܰܚܪܶܗ ܙܰܒܢܳܐ ܒܓܰܘ ܥܳܢܳܐ ܘܰܒܩܳܝܗ̱ܝ ܢܽܘܓܪܳܐ ܐܰܝܟ ܟܽܘܪܳܐ<EOS>ܕܝܰܗ̱ܒ ܒܩܳܝܳܐ ܒܰܩܢܽܘܡܶܗ ܥܰܒܕܶܗ ܫܽܘܪܳܐ ܠܣ̈ܰܓܺܝܐܶܐ<EOS>ܢܗܶܐ ܨܰܘܡܳܟ ܙܰܝܢܳܐ ܠܰܐܬܪܰܢ ܨܠܽܘܬܳܟ ܣܰܟܪܳܐ ܠܰܡܕܺܝܢ̱ܬܰܢ<EOS>ܦܺܝܪܡܳܟ ܢܶܩ̇ܢܶܐ ܠܬܰܪܥܽܘܬܳܐ ܒܪܺܝܟ ܗܽܘ ܕܩܰܕܶܫ ܕܶܒܚ̈ܳܬܳܟ<EOS>ܪܳܥܝܳܐ ܕܰܦܼܪܰܫ ܡܶܢ ܥܳܢܶܗ ܪܥܳܗ̇ ܒܡܰܪ̈ܓܶܐ ܪ̈ܽܘܚܳܢܶܐ<EOS>ܘܰܒܝܰܕ ܚܽܘܛܪܶܗ ܢܰܨܺܝܚܳܐ ܡܶܢ ܕܺܐܒ̈ܶܐ ܟܣܰܝ̈ܳܐ ܢܰܛܪܳܗ̇<EOS>ܬܶܡܠܶܐ ܠܳܗ̇ ܕܽܘܟܰܬ ܪܰܒܳܟ ܕܨܰܗܝܳܐ ܠܨܰܘܬܳܐ ܕܢܶܥܡ̈ܳܬܶܗ<EOS>ܐܰܩܺܝܡܳܟ ܐܰܝܟ ܥܰܡܽܘܕܳܐ ܒܟܰܪܟܳܐ ܕܥܰܡܳܐ ܪܥܺܝܠܳܐ<EOS>ܒܰܨ̈ܠܰܘܳܬܳܟ ܢܶܣܬܰܡܰܟ ܒܪܺܝܟ ܗܽܘ ܕܥܰܒܕܳܟ ܥܰܡܽܘܕܰܢ<EOS>ܐܰܫܠܼܶܡ ܐܺܝܕܶܗ ܠܬܰܠܡܺܝܕܶܗ ܟܽܘܪܣܝܳܐ ܠܰܐܝܢܳܐ ܕܫܳܘܶܐ ܠܶܗ<EOS>ܩܠܺܝܕܳܐ ܠܰܐܝܢܳܐ ܕܶܐܬܗܰܝܡܰܢ ܓܙܳܪܳܐ ܠܰܐܝܢܳܐ ܕܶܐܬܢܰܨܰܚ<EOS>ܝܳܐܶܐ ܠܺܐܝܕܳܟ ܪܽܘܚܳܦܳܐ ܘܰܠܩܽܘܪܒܳܢܳܟ ܚܽܘܣܳܝܳܐ<EOS>ܘܰܠܠܶܫܳܢܳܟ ܒܽܘܝܳܐܳܐ ܢܨܰܒܶܬ ܫܰܝܢܳܐ ܫܽܘܠܛܳܢܳܟ<EOS>ܠܓܰܘ ܥܺܝܪ̈ܶܐ ܘܰܠܒܰܪ ܟ̈ܶܢܫܶܐ ܒܪܺܝܟ ܗܽܘ ܕܰܓܒܳܟ ܠܚ̈ܰܕܘܳܬܳܐ<EOS>ܡܰܠܦܳܢܽܘܬܳܟ ܬܶܬܝܰܬܰܪ ܒܰܥܒܳܕܳܐ ܛܳܒ ܡܶܢ ܡ̈ܶܠܶܐ<EOS>ܕܩܰܠܺܝܠ ܡ̈ܶܠܶܐ ܙܳܪܰܥ ܐܰܢ̱ܬ ܦܳܠܽܘܚܶܝܗ̇ ܠܰܐܪܥܰܢ ܒܰܥܒܳܕ̈ܶܐ<EOS>ܕܰܒܦܽܘܠܚܳܢܳܐ ܣܰܓܺܝܐܳܐ ܢܶܥܬܰܪ ܙܰܪܥܳܐ ܙܰܠܺܝܠܳܐ<EOS>ܟܬܰܗ ܕܙܰܪܥܳܐ ܥܰܬܺܝܩܳܐ ܚܰܕ ܒܰܬܠܳܬܺܝܢ ܬܺܐܬܶܐ ܒܰܢ<EOS>ܘܙܰܪܥܳܟ ܚܰܕܬܳܐ ܚܰܕ ܒܶܫܬܺܝܢ ܒܪܺܝܟ ܗܽܘ ܕܡܰܣܓܶܐ ܚܰܕ ܒܰܡܳܐܐ<EOS>ܚܶܡܬܳܟ ܠܘܳܬܳܟ ܒܰܛܺܝܠܳܐ ܗ̱ܝ ܕܫܰܝܢܳܐ ܪܳܣܶܡ ܥܰܠ ܟܽܠܳܟ<EOS>ܛܰܢܳܢܳܐ ܠܘܳܬܳܟ ܕܰܥܺܝܟܰܐ ܗ̱ܘ ܕܚܽܘܒܳܟ ܟܽܠܫܳܥ ܡܶܬܓܰܘܙܰܠ<EOS>ܬܒܰܪܬܳܝܗ̱ܝ ܥܽܘܩܣܳܐ ܕܰܚܣܳܡܳܐ ܕܐ̱ܢܳܫܳܐ ܒܣܼܶܬܳܪܳܐ ܠܳܐ ܢܶܡܚܶܐ<EOS>ܡܶܐܟܰܠ ܩܰܪܨܳܐ ܕܰܡܕܰܘܶܕ ܠܳܐ ܦܳܢܝܳܐ ܠܶܗ ܡܰܫܡܰܥܬܳܟ<EOS>ܕܩܽܘܫܬܳܐ ܓܰܠܝܳܐ ܒܳܣܶܡ ܠܳܟ ܒܪܺܝܟ ܗܽܘ ܕܨܰܒܶܬ ܗܰܕ̈ܳܡܰܝܟ<EOS>ܬܶܬܶܠ ܡܰܠܼܟܳܐ ܒܓܰܘ ܥܰܡܳܟ ܐܺܝܬ ܝܳܬܪܽܘܢ ܒܶܝܬ ܥܶܒܪ̈ܳܝܶܐ<EOS>ܬܺܐܙܰܠ ܟܽܠܳܟ ܥܰܡ ܐܰܝܢܳܐ ܕܰܠܝܽܘܬܪܳܢܳܐ ܡܳܠܶܟ ܠܳܟ<EOS>ܬܶܥܪܽܘܩ ܟܽܠܳܟ ܡܶܢ ܐܰܝܢܳܐ ܕܰܐ̱ܚܪܳܢܝܳܐܺܝܬ ܡܳܠܶܟ ܠܳܟ<EOS>ܪܰܚܒܥܳܡ ܢܺܝܫܳܐ ܢܶܗܘܶܐ ܠܳܟ ܬܶܓܒܼܶܐ ܡܰܠܟ̈ܶܐ ܕܥܽܘܕܪܳܢܳܐ<EOS>ܬܶܣܠܶܐ ܡܰܠܟ̈ܶܐ ܕܰܚܣܼܳܡܳܐ ܒܪܺܝܟ ܗܽܘ ܕܰܡܠܰܟ ܒܽܘܝܳܢܳܐ<EOS>ܡܰܘܗܰܒܬܳܐ ܕܶܐܬܝܰܗܼܒܰܬ ܠܳܟ ܡܶܢ ܪܰܘܡܳܐ ܦܶܪܚܰܬ݀ ܢܶܚܬܰܬ݀<EOS>ܠܳܐ ܬܶܩܪܶܝܗ̇ ܒܰܫܡܳܐ ܕܐ̱ܢܳܫܳܐ ܠܳܐ ܬܶܬܠܶܝܗ̇ ܒܰܐ̱ܚܪܺܝܢ ܚܰܝܠܳܐ<EOS>ܕܠܰܝܬ ܕܠܰܐܬܪܳܗ̇ ܡܳܛܶܐ ܗ̱ܘܳܐ ܣܳܛܳܢܳܐ ܨܢܺܝܥܳܐ ܡܣܰܒܰܪ<EOS>ܕܰܒ̈ܢܰܝ ܐ̱ܢܳܫܳܐ ܝܰܗܒܽܘܗ̇ ܠܳܟ ܕܗܳܝ ܡܰܘܗܰܒܬܳܐ ܒܰܪ̱ܬ ܚܺܐܪ̈ܶܐ<EOS>ܥܰܒܕܽܘܬܳܐ ܠܐ̱ܢܳܫܳܐ ܬܶܦܠܽܘܚ ܒܪܺܝܟ ܗܽܘ ܕܰܐܪܟܶܢ ܡܰܘܗܰܒܬܶܗ<EOS>ܨܼܺܝܪ ܗ̱ܘܳܐ ܪܰܒܳܟ ܒܰܩܢܽܘܡܳܟ ܗܳܐ ܕܶܡܘ̈ܳܬܶܗ ܥܰܠ ܟܽܠܳܟ<EOS>ܦܼܪܰܫ ܡܶܢܰܢ ܚܰܕ ܥܰܡܰܢ ܗ̱ܽܘ ܒܳܟ ܢܶܚܙܶܐ ܠܰܬܠܳܬܰܝܗܽܘܢ<EOS>ܢܰܨ̈ܺܝܚܶܐ ܕܰܦܼܪܰܫܘ̱ ܡܶܢܰܢ ܬܗܶܐ ܠܰܢ ܫܽܘܪܳܐ ܐܰܝܟ ܝܰܥܩܽܘܒ<EOS>ܘܰܡܠܶܐ ܪ̈ܰܚܡܶܐ ܐܰܝܟ ܒܳܒܽܘ ܘܓܰܙܳܐ ܕܡ̈ܶܠܶܐ ܐܰܝܟ ܘܰܠܓܶܫ<EOS>ܒܪܺܝܟ ܗܽܘ ܕܰܒܚܰܕ ܨܳܪ ܐܶܢܽܘܢ<EOS>ܐܳܦ ܐܶܢܳܐ ܫܶܚܠܳܐ ܕܡܰܪܥܺܝܬܳܐ ܠܳܐ ܟܳܡܶܬ ܥܰܠ ܘܳܠܺܝܬܳܐ<EOS>ܨܳܪܶܬ ܨܰܠܡܳܐ ܠܰܬܪܰܝܗܽܘܢ ܡܶܢ ܣܰܡ̈ܳܡܢܶܐ ܕܰܬܪܰܝܗܽܘܢ<EOS>ܕܬܶܚܼܙܶܐ ܥܳܢܳܐ ܨ̈ܶܒܬܰܝܗܽܘܢ ܐܳܦ ܡܰܪܥܺܝܬܳܐ ܫܽܘܦܪ̈ܰܝܗܽܘܢ<EOS>ܘܕܰܗܘܺܝܬ ܐܶܡܪܳܐ ܡܰܠܠܳܐ ܠܳܟ ܐܰܠܳܗܶܗ ܕܰܐܒܪܳܗܳܡ<EOS>ܒܩܰܘܡܶܗ ܕܰܐܒܪܳܡ ܐܰܘܕܶܐ ܠܳܟ ܒܪܺܝܟ ܗܽܘ ܕܰܥܒܰܕܢܝ̱ ܟܶܢܳܪܶܗ<EOS>