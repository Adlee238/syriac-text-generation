ܓ ܡܶܢܶܗ ܒܰܪ ܩܳܠܶܗ<EOS>ܡܶܒܟܳܐ ܗ̱ܘܳܐ ܠܳܗ̇<EOS>ܡܰܘܬܳܐ ܠܰܫܝܽܘܠ<EOS>ܕܰܚܼܙܳܐ ܓܰܙܶܝ̈ܗ̇<EOS>ܕܶܐܣܬܰܪܰܩܘ̱ ܗ̱ܘܰܘ<EOS>ܘܶܐܡܰܪ ܡܰܢܽܘ ܟܰܝ ܚܳܠܶܨ ܥܽܘܬܪܶܟܝ̱<EOS>ܓܢܼܰܒ ܗ̱ܘܳܐ ܓܶܚܙܺܝ ܘܶܐܬܦܰܪܣܺܝ<EOS>ܐܶܢܳܐ ܕܟܽܠܝܽܘܢ ܓܳܢܶܒ ܐ̱ܢܳܐ<EOS>ܓܢܽܘܒܬܳܐ ܥܰܠܝ̱ ܠܳܐ ܐܶܬܬܚܰܕܰܬ<EOS>ܡܶܫܬܰܕܰܪ ܐ̱ܢܳܐ ܥܰܠ ܡ̈ܰܠܟܶܐ<EOS>ܒܟܽܘܪ̈ܗܳܢܰܝܗܽܘܢ ܟܪ̈ܺܝܟܺܝܢ<EOS>ܠܗܽܘܢ ܢܳܛܽܘܪ̈ܰܝܗܽܘܢ<EOS>ܟܰܕ ܢܳܛܽܘܪ̈ܶܐ ܥܰܠ ܬܰܪܥܳܐ<EOS>ܢܰܦܫܳܐ ܕܡ̈ܰܠܟܶܐ ܡܥܰܕܶܐ ܐ̱ܢܳܐ ܘܢܳܦܶܩ ܐ̱ܢܳܐ<EOS>ܥܽܘܢܺܝܬܳܐ ܒܪܺܝܟ ܕܬܰܒܰܪ ܥܽܘܩܣܳܗ̇ ܕܰܫܝܽܘܠ ܒܰܨܠܺܝܒܶܗ<EOS>ܡ̈ܥܳܩܳܢ ܐܶܢܶܝܢ<EOS>ܟܽܠ ܥܰܩܪ̈ܳܬܳܐ<EOS>ܫܝܽܘܠ ܚܰܕܽܘܬܳܗ̇<EOS>ܥܰܠ ܥܰܩܪܽܘܬܳܗ̇<EOS>ܗܘܼܳܬ ܠܳܗ̇ ܨܕܺܝܬܳܐ ܐܶܢ ܗܽܘ ܕܝܶܠܕܰܬ<EOS>ܚܰܝܠܳܐ ܥܳܨܶܐ ܟܽܠ ܐܰܠܨܶܗ<EOS>ܠܥܽܘܒܳܐ ܥܶܩܳܪܳܐ ܘܩܰܪܺܝܪܳܐ<EOS>ܘܰܦܢܺܝ ܝܰܗ̱ܒ ܟܰܕ ܛܠܽܘܡܰܐ ܗ̱ܘ<EOS>ܪܳܦܩܳܐ ܕܳܐܠܨܽܘܗ̇ ܬܪ̈ܶܝܢ ܥܽܘ̈ܠܺܝܢ<EOS>ܡܰܘܬܳܐ ܫܶܐܠܰܬ ܟܡܳܐ ܟܰܝ ܪܰܒ ܟܺܐܒܳܗ̇ ܕܰܫܝܽܘܠ<EOS>ܕܡܰܚܐܽܘܗ̇ ܚܒ̈ܳܠܶܐ ܚ̈ܰܕܬܶܐ<EOS>ܕܠܰܘ ܡܺܝ̈ܬܶܐ ܘܨܳܪܘ̱ ܘܰܢܦܼܰܩܘ̱ ܡܶܢ ܓܰܘܳܗ̇<EOS>ܕܳܡ ܟܰܝ ܗܳܢܰܘ<EOS>ܗܰܘ ܦܶܬܓܳܡܳܐ<EOS>ܕܰܫܡܺܝܥ ܗ̱ܘܳܐ ܠܺܝ<EOS>ܡܶܢ ܐܶܫܰܥܝܳܐ<EOS>ܘܰܒܣܺܝܬ ܥܠܰܘܗ̱ܝ ܟܰܕ ܩܳܐܶܡ ܘܶܐܡܰܪ<EOS>ܕܡܼܰܢܽܘ ܠܰܡ ܫܡܼܰܥ ܐܰܝܟ ܗܳܕܶܐ<EOS>ܕܰܡܚܰܒܠܳܐ ܐܰܪܥܳܐ ܒܚܰܕ ܝܽܘܡ<EOS>ܘܝܰܠܕܳܐ ܥܰܡܳܐ ܚܕܳܐ ܫܳܥܶܐ<EOS>ܗܳܕܳܐ ܗ̱ܝ ܕܰܗܘܳܬ ܐܰܘ ܕܰܠܡܳܐ<EOS>ܢܛܺܝܪܳܐ ܗ̱ܝ ܠܰܢ ܬܽܘܒ ܘܶܐܢ ܗܳܕܶܐ ܛܰܠܳܢܺܝܬܳܐ ܗ̱ܝ<EOS>ܕܡܰܠܟܳܐ ܐܰܝܬܰܝ ܣܰܒܰܪ ܗܘܺܝܬ<EOS>ܠܳܐ ܝܶܕܥܶܬ ܕܓܽܘܥܠܳܢܰܐ ܗ̱ܘ ܢܳܛܰܪ ܐ̱ܢܳܐ<EOS>ܬܪ̈ܶܝܢ ܕܶܝܢ ܩ̈ܳܠܶܝܢ<EOS>ܕܡܰܫܓܢܺܝܢ ܗ̱ܘܰܘ<EOS>ܫܶܡ̇ܥܶܬ ܡܶܢܶܗ<EOS>ܕܗܰܘ ܐܶܫܰܥܝܳܐ<EOS>ܐܶܡܼܰܪ ܓܶܝܪ ܕܰܒܬܽܘܠܬܳܐ ܬܶܒܛܰܢ ܬܺܐܠܰܕ<EOS>ܘܶܐܡܼܰܪ ܬܽܘܒ ܕܰܐܪܥܳܐ ܬܺܐܠܰܕ<EOS>ܗܳܐ ܕܶܝܢ ܝܺܠܶܕܬܶܗ ܒܬܽܘܠܬܳܐ<EOS>ܘܺܐܝܠܶܕܬܶܗ ܫܝܽܘܠ ܥܩܰܪܬܳܐ<EOS>ܬܪ̈ܶܝܢ ܥܽܘܒ̈ܺܝܢ ܕܠܳܐ ܒܶܟܝܳܢܳܐ<EOS>ܐܶܫ̇ܬܰܚܠܰܦܘ̱ ܒܶܗ ܒܬܽܘܠܬܳܐ ܘܰܫܝܽܘܠ ܬܰܪ̈ܬܰܝܗܶܝܢ<EOS>ܠܰܒܬܽܘܠܬܳܐ ܒܝܰܠܕܳܗ̇ ܚܰܕܺܝ<EOS>ܠܰܫܝܽܘܠ ܕܶܝܢ ܐܰܟܡܰܪ ܘܰܐܥܺܝܩ ܒܢܽܘܚܳܡܶܗ<EOS>ܚܙܺܝܬ ܒܰܦܩܰܥܬܳܐ<EOS>ܠܗܰܘ ܚܰܙܩܺܝܐܶܝܠ<EOS>ܕܰܐܚܺܝ ܡܺܝ̈ܬܶܐ<EOS>ܟܰܕ ܡܶܫܬܐܶܠ<EOS>ܘܰܚܙܺܝܬ ܓܰܪ̈ܡܶܐ ܕܶܐܬܒܰܠܒܰܠܘ̱ ܘܰܪܚܼܶܫܘ̱<EOS>ܗܳܘܼܶܐ ܪܰܘܒܳܐ ܕܓܰܪ̈ܡܶܐ ܒܰܫܝܽܘܠ<EOS>ܕܓܰܪܡܳܐ ܡܥܰܩܶܒ ܥܰܠ ܚܰܒܪܶܗ<EOS>ܘܰܫܪܺܝܬܳܐ ܥܰܠ ܒܰܪ̱ܬ ܙܰܘܓܳܗ̇<EOS>ܠܰܝܬ ܬܰܡܳܢ ܕܰܡܫܰܐܶܠ<EOS>ܘܰܕܡܶܫܬܐܶܠ ܕܶܐܢ ܚܰܝ̈ܰܝܢ ܓܰܪ̈ܡܶܐ ܗܳܠܶܝܢ<EOS>ܕܠܳܐ ܫܽܘܐܳܠ ܐܰܚܺܝ ܐܶܢܽܘܢ<EOS>ܩܳܠܶܗ ܕܝܶܫܽܘܥ ܦܳܩܽܘܕܳܐ ܕܒܶܪ̈ܝܳܬܳܐ<EOS>ܫܝܽܘܠ ܐܶܬܟܰܡܪܰܬ<EOS>ܕܰܚܙܳܬ ܐܶܢܽܘܢ<EOS>ܠܡܺܝ̈ܬܶܐ ܟܡܺܝܪ̈ܶܐ<EOS>ܕܰܦܨܺܝܚܺܝܢ ܗ̱ܘܰܘ<EOS>ܒܟܳܬܶܗ ܠܳܠܥܳܙܳܪ ܟܰܕ ܢܳܦܶܩ ܗ̱ܘܳܐ<EOS>ܙܶܠ ܒܰܫܠܳܡ ܡܺܝܬܳܐ ܚܼܰܝܳܐ<EOS>ܚܢܺܝܓܳܐ ܕܰܬܪ̈ܶܝܢ ܒܶܝܬ ܒܟ̈ܰܘܗ̱ܝ<EOS>ܕܰܠܒܰܪ ܘܰܠܓܰܘ ܝ̈ܺܠܠܳܬܶܗ<EOS>ܕܰܐܚ̈ܘܳܬܶܗ ܒ̈ܟܶܝ ܟܰܕ ܥܳܐܶܠ<EOS>ܠܩܰܒܪܶܐ ܨܶܐܕܝ̱ ܘܶܐܢܳܐ ܒܟܺܝܬܶܗ ܟܰܕ ܢܳܦܶܩ<EOS>ܒܡܰܘܬܶܗ ܒܶܟܝܳܐ ܒܶܝܬ ܚ̈ܰܝܶܐ<EOS>ܐܳܦ ܒܰܫܝܽܘܠ ܐܶܒܠܳܐ ܪܰܒܳܐ ܒܢܽܘܚܳܡܶܗ<EOS>ܗܳܫܳܐ ܗܰܘ ܛܶܥܡܰܬ<EOS>ܛܰܥܡܳܐ ܕܶܐܒܠܶܗ<EOS>ܕܰܐܝܢܳܐ ܕܰܒܟܳܐ<EOS>ܥܰܠ ܚܰܒܺܝܒܶܗ<EOS>ܡܺܝ̈ܬܶܐ ܕܗܳܟܰܢ ܚܰܒܺܝ̈ܒܺܝܢ ܠܰܫܝܽܘܠ<EOS>ܟܡܳܐ ܪܚܺܝܡܺܝܢ ܠܳܐܒܳܗ̈ܰܝܗܽܘܢ<EOS>ܗܰܕܳܡ̈ܶܐ ܕܓܶܙܪܰܬ ܫܶܩܠܰܬ<EOS>ܗܳܐ ܓܙܺܝܪ̈ܺܝܢ ܡܶܢܝ̱ ܘܰܫܩܺܝܠܺܝܢ<EOS>ܐܶܢ ܐܶܢܳܐ ܗܳܟܰܢ ܚܳܫܶܬ<EOS>ܥܰܠ ܦܽܘܪܫܳܢܶܗ ܕܗܰܘ ܥܠܰܝܡܳܐ ܕܶܐܬܢܰܚܰܡ<EOS>ܒܪܺܝܟ ܗ̱ܽܘ ܕܰܚܢܳܗ̇ ܠܰܐܪܡܰܠܬܳܐ<EOS>ܒܺܝܚܺܝܕܶܗ̇ ܫܰܝܶܢ ܥܽܘܡܪܳܗ̇ ܕܶܐܬܓܰܙܺܝ<EOS>ܗܳܢܳܐ ܚܰܫܳܐ<EOS>ܕܗܳܐ ܡܰܚܶܫ ܐ̱ܢܳܐ<EOS>ܠܰܒ̈ܢܰܝ ܐ̱ܢܳܫܳܐ<EOS>ܒܚܰܒܺܝ̈ܒܰܝܗܽܘܢ<EOS>ܠܚܰܪܬܳܐ ܥܰܠܝ̱ ܗܽܘ ܟܰܢܶܫ ܠܶܗ ܠܟܽܠܳܗ̇<EOS>ܕܡܳܐ ܕܫܰܒܩܽܘܗ̇ ܡܺܝ̈ܬܶܐ ܠܰܫܝܽܘܠ<EOS>ܠܟܽܠ ܐ̱ܢܳܫ ܗܳܘܶܐ ܢܽܘܚܳܡܳܐ<EOS>ܘܠܺܝ ܒܰܠܚܽܘܕܝ̱ ܫܽܘܢܳܩܳܐ<EOS>ܘܡܰܢܽܘ ܟܰܝ ܕܰܢܣܰܝܒܰܪ ܠܺܝ<EOS>ܗܳܕܶܐ ܟܽܠܳܗ̇ ܕܰܐܚܙܶܝܗ̇ ܠܰܫܝܽܘܠ ܒܰܠܚܽܘܕܶܝܗ̇<EOS>ܕܗܰܘ ܩܳܠܳܐ ܕܨܳܪܝ̱ ܩܰܒܪ̈ܶܐ<EOS>ܡܰܚܪܶܒ ܠܳܗ̇ ܘܡܰܦܶܩ ܡܺܝ̈ܬܶܐ ܕܰܒܓܰܘܳܗ̇<EOS>ܐܶܢ ܐ̱ܢܳܫ ܩܼܪܳܐ ܒܗܽܘܢ ܒܰܢܒ̈ܺܝܶܐ<EOS>ܩܪ̈ܳܒܶܐ ܟܺܐܢ̈ܶܐ ܫܡܼܰܥ ܬܰܡܳܢ<EOS>ܒܫܰܪܒܶܗ ܕܝܶܫܽܘܥ ܐܶܢ ܐ̱ܢܳܫ ܡܶܬܗܰܓܶܐ<EOS>ܚܢܳܢܳܐ ܘܪ̈ܰܚܡܶܐ ܡܶܬܝܰܠܶܦ<EOS>ܘܶܐܢ ܐ̱ܢܳܫ ܣܰܒܰܪ ܥܰܠ ܝܶܫܽܘܥ ܕܢܽܘܟܪܳܝܳܐ ܗ̱ܺܝ<EOS>ܠܺܝ ܓܽܘܕܳܦܰܐ ܗ̱ܘ ܩܠܺܝܕܳܐ ܐ̱ܚܪܺܢܳܐ ܢܽܘܟܪܳܝܳܐ<EOS>ܠܬܰܪܥܳܐ ܕܰܫܝܽܘܠ ܠܳܐ ܡܼܨܶܐ ܡܶܡܬܽܘܡ ܢܦܰܠ ܠܶܗ<EOS>ܚܰܕ ܗ̱ܽܘ ܩܠܺܝܕܳܐ ܕܒܳܪܽܘܝܳܐ<EOS>ܕܗܰܘ ܦܰܬܚܳܗ̇ ܐܳܦ ܦܳܬܰܚ ܠܳܗ̇ ܒܡܶܐܬܺܝܬܶܗ<EOS>ܓܰܪ̈ܡܶܐ ܡܰܢܽܘ ܡܨܶܐ ܕܰܢܪܰܟܶܒ<EOS>ܐܶܠܳܐ ܚܰܝܠܰܐ ܗ̱ܘ ܕܰܒܼܪܳܐ ܐܶܢܽܘܢ<EOS>ܚܰܨ̈ܦܶܐ ܕܦܰܓܪܳܐ ܡܰܢܽܘ ܕܢܶܕܒܰܩ<EOS>ܐܶܠܳܐ ܐܰܝܕܳܐ ܕܥܳܒܽܘܕܳܐ<EOS>ܡܰܢܽܘ ܕܢܰܬܼܩܶܢ ܨܽܘܪ̈ܳܬܳܐ<EOS>ܐܶܠܳܐ ܨܶܒܥܳܐ ܕܒܳܪܽܘܝܳܐ<EOS>ܗܰܘ ܕܰܒܪܳܐ ܘܰܗܼܦܰܟ ܚܒܳܠ<EOS>ܗܽܘܝܽܘ ܡܶܫܟܰܚ ܐܳܦ ܕܰܢܚܰܕܶܬ ܘܰܢܢܰܚܶܡ<EOS>ܠܳܐ ܡܼܨܶܐ ܐܰܠܳܗܳܐ ܐ̱ܚܪܺܢܳܐ<EOS>ܕܢܶܥܽܘܠ ܢܰܬܩܶܢ ܒܶܪ̈ܝܳܬܳܐ ܕܠܳܐ ܕܺܝܠܶܗ<EOS>ܐܶܠܽܘ ܐܺܝܬ ܗ̱ܘܳܐ ܚܰܝܠܳܐ ܐ̱ܚܪܺܢܳܐ<EOS>ܣܰܓܺܝ ܐܰܪܥܳܐ ܗ̇ܘܺܝܬ<EOS>ܕܢܺܐܬܶܐ ܨܶܐܕܝ̱<EOS>ܒܥܽܘܒܶܝ̈ܗ̇ ܕܰܫܝܽܘܠ ܢܚܶܬ ܝܺܠܰܦ ܗ̱ܘܳܐ<EOS>ܕܚܰܕ ܗ̱ܽܘ ܒܰܠܚܽܘܕ ܐܰܠܳܗܳܐ<EOS>ܡܳܝ̈ܽܘܬܳܐ ܕܰܛܥܰܘ ܘܰܐܟܪܶܙܘ̱<EOS>ܕܺܐܝܬ ܐܰܠܳܗ̈ܶܐ ܣ̈ܰܓܺܝܐܶܐ<EOS>ܗܳܐ ܒܰܫܝܽܘܠ ܚܒܺܝܫܺܝܢ ܠܺܝ<EOS>ܘܰܐܠܳܗܰܝ̈ܗܽܘܢ ܥܠܰܝܗܽܘܢ ܡܶܡܬܽܘܡ ܠܳܐ ܐܰܟܪܺܝܘ<EOS>ܠܚܰܕ ܐܰܠܳܗܳܐ ܝܳܕܰܥ ܐ̱ܢܳܐ<EOS>ܠܰܢܒܺܝ̈ܰܘܗ̱ܝ ܐܳܦ ܠܰܫܠܺܝܚ̈ܰܘܗ̱ܝ ܚܳܟܶܡ ܐ̱ܢܳܐ<EOS>