ܕܡܲܪܬ݁ܝܵܢܘܼܬܼܵܐ<EOS>ܡܐܡܪܐ ܩܕܡܝܐ<EOS>ܕܡܵܪܝ ܝܲܥܩܘܿܒ̣ ܡܲܠܦܵܢܵܐ<EOS>ܕܡܲܪܬ݁ܝܵܢܘܼܬܼܵܐ<EOS>ܐܲܙܝܼܥ ܩܵܠܲܝ̈ ܥܲܠ ܬܸܫܒ݁ܘܿܚܬܵܟܼ ܒܲܪ ܐܲܠܵܗܵܐ<EOS>ܘܲܢܗܲܠܠܘܼܢ ܠܵܟ̣ ܟܠܗܘܿܢ ܪܸ̈ܓ̣ܫܲܝ ܒܲܙܡܵܪ̈ܲܝܗܘܿܢ<EOS>ܐܲܝܟܼ ܕܲܠܫܘܼܒܼܚܵܟܼ ܡܲܬܼܩܲܢ ܠܸܫܵܢܝ ܡ̣ܢ ܫܘܼܪܵܝܵܐ<EOS>ܘܐܸܢܗ݀ܘ ܕܒܼܵܛܹ̇ܠ ܡ̣ܢ ܬܸܫܒ݁ܘܿܚܬܼܵܟ̣ ܠܢܸܓ̣ܕܵܐ ܫܵܘܹ̇ܐ<EOS>ܠܵܐ ܡܵܪܝ ܐܸܒ̣ܛܲܠ ܡ̣ܢ ܥܸܢܝܵܢܵܐ ܕܲܙܡܝܼܪ̈ܵܬܼܵܟ̣<EOS>ܕܠܵܐ ܐܸܬܼܢܲܓܲܕܼ ܡ̣ܢ ܟܹܐܢܘܼܬܼܵܐ ܒܕܼܝܼܢܵܐ ܟܹܐܢܵܐ<EOS>ܦܘܼܡܵܐ ܕܐ̄ܢܵܫܵܐ ܠܫܘܼܒ̣ܚܵܗ̇ ܡܲܬܼܩܲܢ ܕܐܲܠܵܗܘܼܬܼܵܐ<EOS>ܘܐܲܝܢܵܐ ܕܫܵܠܹ̇ܐ ܡ̣ܢ ܬܸܫܒ݁ܘܿܚܬܵܐ ܥܕܼܝܼܠ ܘܲܡܩܲܦܲܚ<EOS>ܗ݀ܘ ܒܵܪܘܿܝܵܐ ܣܵܡ̣ ܒܹܗ ܒܦܘܼܡܵܐ ܟܲܕܼ ܒܵܪܹܐ ܠܹܗ<EOS>ܩܵܠܵܐ ܘܡܸܠܬܼܵܐ ܕܢܸܗܘܹܐ ܡܸܬ݁ܬ݁ܙܝܼܥ ܠܲܡܫܲܒܵܚܘܼ<EOS>ܘܗܵܟܲܢ ܚܲܝܵܒ̣ ܟܠ ܡܲܢ ܕܐܲܪܓܸܫ ܕܐܝܼܬܼ ܒܵܪܘܿܝܵܐ<EOS>ܕܐܲܝܟ̣ ܡܲܕܲܐܬܼܵܐ ܢܸܬܸܠ ܫܘܼܒ̣ܚܵܐ ܠܡܵܪܝܵܐ ܕܲܒ̣ܪܵܝܗܝ<EOS>ܫܲܪ̈ܒܹ݁ܐ ܣܪ̈ܝܼܩܹܐ ܘܗܵܠܹܝܢ ܡܸܠܹ̈ܐ ܕܠܵܐ ܫܲܦܝܼܪ̈ܵܢ<EOS>ܠܵܐ ܫܲܠܝܼܛ ܠܹܗ ܠܦܘܼܡܵܐ ܕܐ̄ܢܵܫܵܐ ܢܫܲܡܸܫ ܐܸܢܘܿܢ<EOS>ܗܘ݀ ܒܵܪܘܿܝܵܐ ܗܵܟܲܢ ܐܲܬܼܩܸܢ ܟܲܕܼ ܒܵܪܹܐ ܗ̄ܘ̣ܵܐ<EOS>ܦܘܼܡܵܐ ܠܫܘܼܒ̣ܚܹܗ ܠܵܘ ܠܲܚܫܲܚܬܼܵܐ ܕܲܣܪ̈ܝܼܩܵܬܼܵܐ<EOS>ܩܥܝܼ ܒܓܲܓܲܪܬܵܟܼ ܘܐܲܪܝܼܡ ܩܵܠܵܟ̣ ܐܲܝܟ̣ ܫܝܼܦܘܿܪܵܐ<EOS>ܐܵܡܲܪ ܡܵܪܝܵܐ ܠܐܲܝܢܵܐ ܕܫܵܠܹ̇ܐ ܡ̣ܢ ܬܸܫܒ݁ܘܿܚܬܹܗ<EOS>ܒܪܝܼܬܼܵܟ̣ ܐ̄ܢܵܐ ܡܵܪܝ ܗܲܒ̣ ܠܝܼ ܐܸܬܼܗܲܪ ܒܲܥܒ̣ܝܼ̈ܕܼܵܬܼܵܟ̣<EOS>ܘܐܲܝܟ̣ ܕܲܒ̣ܪܲܝܬܵܢܝ ܗܲܒ̣ ܠܝܼ ܐܹܙܘܼܥ ܠܲܡܫܲܒܵܚܘܼ<EOS>ܗܲܒ̣ ܠܹܗ ܠܠܸܒܵܐ ܕܲܒ̣ܚܘܼ̈ܫܵܒܹܐ ܕܩܲܕܝܼܫܘܼܬܼܵܐ<EOS>ܢܸܗܘܹܐ ܡܫܲܡܸܫ ܠܵܟ̣ ܕܲܕܼܚܝܼܠ ܐܲܢ̄ܬ݁ ܥܲܠ ܒܸܪ̈ܝܵܬܼܵܐ<EOS>ܩܲܕܸܫ ܠܸܫܵܢܝ ܡ̣ܢ ܟܠ ܫܲܪ̈ܒ݁ܝܼܢ ܥܵܠܡܵܢܵܝܹ̈ܐ<EOS>ܘܲܒ̣ܥܸܢܝܵܢܵܟ̣ ܢܸܗܘܹܐ ܡܸܬ݁ܬ݁ܙܝܼܥ ܠܲܡܫܲܒܵܚܘܼ<EOS>ܗܵܐ ܦܬܼܝܼܚ ܠܵܟ̣ ܦܘܼܡܝ ܡܠܝܼܘܗܝ ܡܵܪܝ ܫܘܼܒ̣ܚܵܐ ܐܲܝܟܼ ܕܐܸܫܬܵܘܕܝܼܬ݁<EOS>ܘܠܵܐ ܢܸܥܒܲܪ ܒܹܗ ܡܲܡܠܠܵܐ ܣܪܝܼܩܵܐ ܕܢܸܫܬܲܡܲܫ ܒܹܗ<EOS>ܢܙܘܼܥܘܼܢ ܩܵܠܲܝ̈ ܥܲܠ ܡܵܘܗܲܒ̣ܬܼܵܟ̣ ܡܲܠܝܲܬܼ ܬܲܗܪܵܐ<EOS>ܒܲܪ ܐܲܠܵܗܵܐ ܟܲܕܼ ܡܵܘܕܹܐ ܐ̄ܢܵܐ ܥܲܠ ܬܸܫܒ݁ܘܿܚܬܵܟ̣<EOS>ܫܠܸܡ̣<EOS>