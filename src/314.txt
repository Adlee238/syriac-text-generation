ܛ ܒܰܪ ܩܳܠܶܗ<EOS>ܐܰܘ ܬܶܗܪܳܐ ܕܓܰܕܫܶܗ ܠܒܺܝܫܳܐ ܡܶܢ ܫܶܠܝ̱ ܐܰܚ̈ܰܝ<EOS>ܕܰܚܛܺܝܬܳܐ ܐܶܬܟܰܘܢܰܬ ܗܘܳܬ ܘܰܩܢܳܬ ܛܰܥܡܳܐ<EOS>ܥܽܘܢܺܝܬܳܐ ܬܶܫܒܽܘܚܬܳܐ ܠܚܰܕ ܒܰܠܚܽܘܕܰܘܗ̱ܝ ܕܰܙܟܳܐ ܠܒܺܝܫܳܐ<EOS>ܘܠܶܗ ܟܰܕ ܠܶܗ ܐܳܦ ܬܰܘܕܺܝܬܳܐ ܕܚܰܣܢܶܗ ܠܡܰܘܬܳܐ<EOS>ܬܽܘܒ ܒܺܝܫܳܐ ܕܰܐܝܟܰܘ ܓܽܘܚܟܳܗ̇ ܘܰܐܝܟܰܘ ܒܣܳܡܳܗ̇<EOS>ܘܰܐܝܟܰܘ ܪܰܩܕܳܗ̇ ܘܨܰܒܬܳܗ̇ ܓܠܺܝ ܘܪܽܘܫܥܳܗ̇ ܟܰܣܝܳܐ<EOS>ܕܰܚܠܳܦ ܓܽܘܚܟܳܗ̇ ܗܰܘ ܙܰܠܺܝܠܳܐ ܒܒܶܟܝܳܐ ܥܶܢܝܳܐ<EOS>ܣܰܥܪܳܗ̇ ܢܶܣܪܰܬ ܨܳܐܬܶܗ ܕܝܶܫܽܘܥ ܠܡܰܟܦܰܪܘ̱<EOS>ܠܳܐ ܩܰܝܳܡ ܒܳܗ̇ ܡܶܢ ܝܽܘܠܦܳܢܝ̱ ܐܳܦ ܠܳܐ ܦܳܫ ܒܳܗ̇<EOS>ܡܶܢ ܬܽܘܠܡܳܕܰܢ ܦܶܠܛܰܬ ܘܰܫܕܳܬ ܟܽܠ ܕܰܐܠܶܦܬܳܗ̇<EOS>ܟܶܦܪܰܬ ܐܳܦ ܒܰܢ ܘܒܰܥܢܺܝܢܰܢ ܘܰܐܝܟ ܗܰܘ ܕܳܐܦ ܠܳܐ<EOS>ܚܙܳܬܰܢܝ̱ ܡܶܡܬܽܘܡ ܥܛܳܬܶܗ ܠܨܰܠܡܰܢ ܡܶܢ ܪܶܥܝܳܢܳܗ̇<EOS>ܚܡܺܝܪܶܗ ܕܝܶܫܽܘܥ ܚܝܳܐ ܦܪܰܚ ܒܳܗ̇ ܕܝܶܫܽܘܥ ܫܠܳܐ<EOS>ܘܗܺܝ ܡܶܬܚܰܨܦܳܐ ܚܶܒܨܰܬ ܥܶܠܰܬ ܟܰܕ ܠܳܐ ܩܪܰܐܘܳܗ̇<EOS>ܛܥܳܬܶܗ ܠܚܽܘܒܰܢ ܗܰܘ ܕܰܫ̈ܢܰܝܳܐ ܘܒܰܪܦܳܦ ܥܰܝܢܳܐ<EOS>ܒܶܝܬ ܠܺܝ ܐܳܦ ܠܳܗ̇ ܫܶܩܠܰܬ ܗܘܳܬ ܡܰܘܬܳܐ ܣܳܡܰܬ<EOS>ܚܠܳܦ ܓܶܝܪ ܓܽܘܚܟܳܐ ܒܶܟܝܳܐ ܒܣܶܡ ܠܳܗ̇ ܘܰܚܠܳܦ ܟܽܘܚܳܠܳܐ<EOS>ܡܶܛܪܳܐ ܕܕܶܡ̈ܥܶܐ ܘܰܚܠܳܦ ܣܰܩܠܳܐ ܚܶܙܘܳܐ ܟܡܺܝܪܳܐ<EOS>ܠܙܰܟܰܝ ܥܶܒܕܰܬ ܪܺܝܫ ܥܳܠܽܘ̈ܒܶܐ ܠܗܳܕܶܐ ܥܶܒܕܰܬ<EOS>ܪܺܝܫ ܛܰܡ̈ܐܳܬܳܐ ܠܰܬܪ̈ܶܝܢ ܓ̈ܶܦܰܝ ܬܒܰܪ ܝܶܫܽܘܥ<EOS>ܐܶܢ ܗܽܘ ܕܙܰܟܺܝ ܐܶܬܬܰܠܡܰܕ ܠܶܗ ܘܶܐܢ ܗܽܘ ܕܗܳܕܶܐ<EOS>ܐܶܫܬܰܡܥܰܬ ܠܶܗ ܩܦܰܣܘ̱ ܡܶܟܺܝܠ ܐܽܘܡܢܽܘܬܰܢ<EOS>ܓܠܺܝ̈ܦܶܐ ܡܶܟܺܝܠ ܠܒܶܙܚܳܐ ܗܳܘܶܝܢ ܘܰܠܡܽܘܝܳܩܳܐ<EOS>ܓܠܽܘ̈ܦܰܝܗܽܘܢ ܐܳܦ ܠܓܽܘܚܟܳܐ ܥܳܒܽܘܕ̈ܰܝܗܽܘܢ<EOS>ܐܶܚܕܰܬ ܥܰܝ̈ܢܶܐ ܕܠܳܐ ܢܶܬܒܰܚܪܽܘܢ ܕܰܓ̈ܠܺܝܦܶܐ ܐܶܢܽܘܢ<EOS>ܝܶܫܽܘܥ ܦܬܰܚ ܥܰܝ̈ܢܶܐ ܕܢܶܚܙܽܘܢ ܕܰܥܒܺܝܕ̈ܶܐ ܐܶܢܽܘܢ<EOS>ܐܶܢ ܟܳܪܽܘܙܳܐ ܓܒܳܐ ܠܶܗ ܝܶܫܽܘܥ ܡܶܫܬܰܬܩܳܐ ܠܳܗ̇<EOS>ܟܳܪܽܘܙܽܘܬܰܢ ܗܳܕܶܐ ܕܡܰܠܝܳܐ ܡܶܢܳܗ̇ ܬܺܒܶܝܠ<EOS>ܕܗܳܐ ܟ̈ܰܠܕܳܝܶܐ ܥܰܡ ܩܳܨ̈ܽܘܡܶܐ ܘܗܳܐ ܙܳܟܽܘܪ̈ܶܐ<EOS>ܥܰܡ ܝܳܕܽܘ̈ܥܶܐ ܟܬܺܝ̈ܫܶܐ ܘܟܽܘܡܪ̈ܶܐ ܥܰܡ ܟܽܘܠ ܒܺܝ̈ܫܳܢ<EOS>ܟܽܘܡܪ̈ܶܐ ܐܶܟܰܠܬܽܘܢ ܣܰܩܬܽܘܢ ܡܶܟܺܝܠ ܙܶܠܘ̱ ܩܳܨܽܘܡ̈ܶܐ<EOS>ܗ̱ܘܰܘ ܦܰܠܳܚ̈ܶܐ ܢܶܟܪܽܘܟ ܣܶܦܪ̈ܰܘܗ̱ܝ ܐܳܦ ܟܰܠܕܳܝܳܐ<EOS>ܐܶܢ ܥܶܒܪ̈ܳܝܶܐ ܐܶܬܬܰܠܡܰܕܘ̱ ܠܶܗ ܕܰܒܟܽܠ ܐܳܬܘ̈ܳܢ<EOS>ܠܳܐ ܐܶܬܟܰܒܰܫܘ̱ ܡܰܢ ܡܶܢ ܥܰܡ̈ܡܶܐ ܕܠܳܐ ܫܳܡܰܥ ܠܶܗ<EOS>ܐܶܢ ܗ̈ܳܦܟܳܝܶܐ ܫܰܪܺܝ ܡܰܬܩܶܢ ܫܪܳܐ ܠܶܗ ܫܰܪܒܰܢ<EOS>ܠܳܐ ܢܶܬܦܰܠܰܓ ܒܰܢ ܗܽܘ ܡܶܟܺܝܠ ܓܥܰܪ ܟܽܠ ܐ̱ܢܰܫ<EOS>ܕܰܒܟܽܠ ܢܰܘܣ̈ܺܝܢ ܐܶܣܬܰܓܕܶܬ ܗܘܺܝܬ ܨܰܥܪܰܢ ܣܳܓܳܐ<EOS>ܡܶܢ ܐܺܝܩܳܪܰܢ ܕܟܽܠ ܐ̱ܢܳܫ ܪܳܐܶܩ ܒ̈ܥܶܠܘܳܬܰܢ<EOS>ܒܶܣܪܳܐ ܕܒܺܝܚܳܐ ܗܳܘܶܐ ܢܕܺܝܕܳܐ ܘܰܠܨܽܘܠܳܚܳܐ<EOS>ܦܬܰܟܪ̈ܶܐ ܗܘܳܝܶܢ ܓܠܺܝ̈ܦܶܐ ܫܳܓܪܺܝܢ ܬܚܶܝܬ ܩܕܳܪ̈ܰܝܗܽܘܢ<EOS>ܠܫܶܥܝܳܐ ܗܳܘܶܐ ܟܽܠܶܗ ܥܰܒܕܰܢ ܘܰܠܣܽܘܚܳܦܳܐ<EOS>ܟܽܘܠ ܕܒܳܢܶܝܢ ܚܢܰܢ ܘܰܠܩܽܘܠܩܳܠܳܐ ܟܽܠ ܕܰܐܠܦܰܢ ܚܢܰܢ<EOS>ܐ̱ܪ̈ܳܙܶܐ ܟܣ̈ܰܝܳܐ ܕܐܰܠܶܦܬ ܐܶܢܽܘܢ ܝܰܩܺܝܪܳܐܺܝܬ<EOS>ܥܬܺܝܕܺܝܢ ܐܶܢܽܘܢ ܠܡܰܦܪܣܺܝܘ ܥܰܠ ܐܰܓܳܪ̈ܶܐ<EOS>ܒܡܶܨܪ̈ܳܝܶܐ ܚܬܺܝܪ ܐܰܢ̱ܬ ܣܰܓܺܝ ܡܶܢ ܟܽܠ ܥܰܡ̈ܡܺܝܢ<EOS>ܥܕܰܡܳܐ ܠܗܳܕܶܐ ܕܳܐܦ ܠܒܳܨ̈ܶܠܶܐ ܘܬܽܘܡܰܐ ܣܓܶܕܘ̱ ܗ̱ܘܰܘ<EOS>ܗܳܐ ܩܳܢܶܛ ܐ̱ܢܳܐ ܕܰܠܡܳܐ ܐܰܝܟܳܐ ܕܣܶܓܝܰܬ ܛܽܘܥܝܰܝ<EOS>ܢܰܨܠܰܚ ܩܽܘܫܬܳܐ ܕܬܰܡܳܢ ܝܰܬܺܝܪ ܡܰܡܠܳܟ ܝܶܫܽܘܥ<EOS>ܘܶܐܢ ܟܰܕ ܛܰܠܝܰܐ ܗ̱ܘ ܘܰܥܪܰܩ ܘܰܢܚܶܬ ܬܶܗܪܰܬ ܡܶܨܪܶܝܢ<EOS>ܐܳܦ ܢܨܰܪܬܶܗ ܚܶܢܩܰܬ ܥܰܘ̈ܳܠܶܐ ܥܽܘܠܳܐ ܪܶܚܡܰܬ<EOS>ܕܶܡ ܪܰܗܒܽܘܢܳܐ ܢܚܶܬ ܗ̱ܘܳܐ ܝܰܗ̱ܒ ܠܳܗ̇ ܕܰܐܝܟ ܡܳܟܽܘܪܳܐ<EOS>ܫܪܳܪܳܐ ܝܰܗ̱ܒ ܕܡܳܐ ܕܶܐܬܥܰܠܰܡ ܐܳܦ ܢܣܰܒ ܠܳܗ̇<EOS>ܠܳܐ ܡܨܶܐ ܦܶܪܥܽܘܢ ܕܰܢܩܺܝܡ ܪܶܓܠܳܐ ܠܰܘ ܓܶܝܪ ܦܺܐܩܰܐ ܗ̱ܘ<EOS>ܕܰܢܕܰܓܶܠ ܒܶܗ ܐܳܦ ܠܳܐ ܥܰܒܕܳܐ ܕܰܢܟܰܕܶܒ ܒܶܗ<EOS>ܡܰܚܶܐ ܗ̱ܘܳܐ ܡܽܘܫܶܐ ܡܶܪܕܽܘ ܡܶܨܪ̈ܳܝܶܐ ܘܰܪܕܳܐ ܠܥܰܡܳܐ<EOS>ܡܶܪܕܽܘ ܥܶܒܪ̈ܳܝܶܐ ܝܶܫܽܘܥ ܒܳܠܰܥ ܘܰܠܟܽܠ ܡܚܳܐ<EOS>ܗܳܕܶܐ ܩܰܫܝܳܐ ܕܠܰܘ ܒܰܩܛܺܝܪܳܐ ܒܡܳܐ ܢܺܝܪܶܗ<EOS>ܥܰܠ ܕܡܰܪܺܝܕܺܝܢ ܗܽܘ ܡܶܬܢܰܓܰܕ ܘܶܐ̱ܚܪܺܝܢ ܝܺܠܶܦ<EOS>ܪܽܘܩܳܐ ܕܦܽܘܡܶܗ ܫܰܘܺܝ ܫܰܩܠܳܗ̇ ܠܒܶܗܬܰܬ ܐܳܕܳܡ<EOS>ܒܫܽܘܩܳܦ ܦܰܟ̈ܰܘܗ̱ܝ ܥܰܩܪܳܗ̇ ܠܚܶܡܬܰܢ ܡܶܢ ܬܰܠܡܺܝܕ̈ܰܘܗ̱ܝ<EOS>ܒܨ̈ܶܨܶܐ ܕܩܰܒܶܠ ܠܺܝ ܡܚܳܫ ܗ̱ܘܳܐ ܚܶܕܝܰܬ ܕܰܙܩܰܦܬܶܗ<EOS>ܘܠܳܐ ܝܳܕܰܥ ܗܘܺܝܬ ܕܠܺܝ ܙܩܰܦ ܗܘܺܝܬ ܒܰܙܩܺܝܦܽܘܬܶܗ<EOS>