ܘ ܒܰܪ ܩܳܠܶܗ<EOS>ܘܰܐܝܟܰܢ ܕܰܚ̈ܛܶܐ ܒܶܪܝ̱ ܡܰܐܕܰܬܓܡܰܪ ܫܰܠܚܳܝܗ̱ܝ<EOS>ܠܥܽܘܪܳܐ ܕܠܳܐ ܙܳܕܶܩ ܕܰܗܘܼܳܐ ܚܠܺܝܛ ܒܗܶܝܢ<EOS>ܗܳܟܰܢ ܫܠܼܰܚܘ̱ ܟܺܐܢ̈ܶܐ ܡܶܕܶܡ ܕܠܳܐ ܥܰܕܰܪ<EOS>ܥܽܘܢܺܝܬܳܐ ܫܽܘܒܚܳܐ ܠܡܳܪܽܘܬܳܟ<EOS>ܡܽܘܫܶܐ ܘܕܳܢܺܝܐܶܝܠ ܡܗܺܝܪ̈ܶܐ ܘܚ̈ܰܟܺܝܡܶܐ<EOS>ܝܰܘ̈ܢܶܐ ܕܶܐܬܥܪܰܡ ܒܰܝܢܳܬ ܚܘ̈ܰܘܳܬܳܐ<EOS>ܚܰܕ ܐܶܬܪܕܺܝ ܒܡܶܨܪܶܝܢ ܐ̱ܚܪܺܢܳܐ ܒܓܰܘ ܒܳܒܶܠ<EOS>ܫܒܼܰܩ ܚܰܕ ܕܚ̈ܰܠܳܫܶܐ ܐ̱ܚܪܺܢܳܐ ܕܟܰܠܕ̈ܳܝܶܐ<EOS>ܚܶܟܡܬܳܐ ܕܒܰܟܝܳܢܳܐ ܫܰܘܬܶܦܘ̱ ܠܫܰܒܪܽܘܬܳܐ<EOS>ܒܰܕܡܽܘܬ ܢܰܗܺܝܪܳܐ ܐ̱ܚܝܳܢܳܐ ܕܒ̈ܳܒܳܬܳܐ<EOS>ܨܢܺܝܥܺܝܢ ܒܪܺܝܪܺܝܢ ܗ̱ܘܰܘ ܥܪܺܝܡܺܝܢ ܦܫܺܝܛܺܝܢ ܗ̱ܘܰܘ<EOS>ܫܦܶܝܢ ܗ̱ܘܰܘ ܘܦܳܪܽܘܫܺܝܢ ܡܗܺܝܪܺܝܢ ܘܬܰܡܺܝܡܺܝܢ<EOS>ܚܙܰܘ ܛܳܒܬܳܐ ܠܰܒܫܽܘܗ̇ ܚܙܰܘ ܒܺܝܫܬܳܐ ܫܰܠܚܽܘܗ̇<EOS>ܘܰܐܝܟ ܐ̱ܢܳܫܳܐ ܕܠܳܐ ܪܕܳܐ ܒܽܐܘܪܚܳܐ ܕܠܳܐ ܝܳܕܰܥ<EOS>ܠܳܐ ܝܳܕܥܺܝܢ ܗ̱ܘܰܘ ܠܳܗ̇ ܠܽܐܘܪܚܶܗ ܕܚܶܫܽܘܟܳܐ<EOS>ܒܰܚܕܰܐ ܗ̱ܘ ܡܦܣܺܝܢ ܗ̱ܘܰܘ ܐܽܘܪܚܶܗ ܕܢܰܗܺܝܪܳܐ<EOS>ܠܘܳܬ ܒܺܝܫܬܳܐ ܫܰܒܪ̈ܶܐ ܠܘܳܬ ܪܶܓܬܳܐ ܚܣ̈ܺܝܠܶܐ<EOS>ܛ̈ܠܳܝܶܐ ܠܪܳܡܽܘܬܳܐ ܓܡܺܝܪ̈ܶܐ ܠܘܳܠܺܝܬܳܐ<EOS>ܛܰܪ̈ܩܶܐ ܠܙܰܗܝܽܘܬܳܐ ܘܢܰܟ̈ܦܶܐ ܠܕܰܟܝܽܘܬܳܐ<EOS>ܡܰܢܽܘ ܚܙܳܐ ܡܶܢ ܡܬܽܘܡ ܕܺܐܒ̈ܶܐ ܕܪ̈ܰܒܳܢܶܐ<EOS>ܗܘܰܘ ܠܶܐܡܪ̈ܶܐ ܢܰܟ̈ܦܶܐ ܠܝܰܘ̈ܢܶܐ ܚ̈ܘܰܘܳܬܳܐ<EOS>ܘܰܠܨܰܦܪܳܐ ܢ̈ܶܨܶܐ ܕܢܺܐܠܦܽܘܢ ܥܝ̈ܳܕܰܝܗܽܘܢ<EOS>ܒܺܝܫܰܐ ܗ̱ܘ ܚܼܠܰܛ ܐܰܚܰܝ̈ ܡܶܐܪܬܶܗ ܒܚܰܠܝܽܘܬܳܐ<EOS>ܘܚܶܫܟܶܗ ܒܢܰܗܺܝܪܳܐ ܘܙܺܐܦܶܗ ܒܓܰܘ ܩܽܘܫܬܳܐ<EOS>ܘܒܶܝܫܬܶܗ ܒܛܰܝܒܽܘܬܳܐ ܘܥܰܘܠܶܗ ܒܟܺܐܢܽܘܬܳܐ<EOS>ܡܳܐܢ̈ܶܐ ܓܒܳܐ ܗܘܳܐ ܠܶܗ ܕܟܰܝ̈ܳܐ ܘܩܰܕܺܝ̈ܫܶܐ<EOS>ܘܰܢܣܼܰܟ ܒܗܽܘܢ ܬܶܛܪܶܗ ܣܝܳܢܶܗ ܡܠܳܐ ܐܶܢܽܘܢ<EOS>ܝܽܘܠܦܳܢ ܚܰܪ̈ܳܫܶܐ ܘܡܺܐܡܪܳܐ ܕܟܰܠܕ̈ܳܝܶܐ<EOS>ܘܰܐܓܰܪ ܘܰܐܘܚܰܪ ܗ̱ܘܳܐ ܬܰܛܪܶܗ ܒܕܰܟܝܽܘܬܳܐ<EOS>ܕܰܐܟܒܰܪ ܢܥܺܝܕ ܩܽܘܫܬܳܐ ܥܰܡܶܗ ܕܚܶܫܽܘܟܳܐ<EOS>ܘܢܶܛܥܶܐ ܘܢܳܕܶܫ ܗ̱ܘܳܐ ܫܪܳܪܳܐ ܒܓܰܘ ܫܽܘܩܪܳܐ<EOS>ܘܰܪܢܳܐ ܕܶܐܢ ܬܶܗܘܶܐ ܟܽܠܳܗ̇ ܕܝܽܘܬܪܳܢܳܐ ܗ̱ܝ<EOS>ܟܰܕ ܗܼܺܝ ܕܚܽܘܣܪܳܢܳܐ ܗ̱ܝ ܕܰܗܘܼܳܐ ܡܕܺܝܠ ܬܶܛܪܶܐ<EOS>ܣܝܳܢܳܐ ܕܝܽܘܠܦܳܢܶܗ ܒܦܽܘܡ̈ܶܐ ܒ̈ܢܰܝ ܩܽܘܫܬܳܐ<EOS>ܘܰܪܢܳܐ ܕܶܐܢ ܗܼܽܘ ܕܡܰܪܕܽܘ ܫ̈ܦܰܝܳܐ ܘܰܫܕܰܘ ܬܶܛܪܶܐ<EOS>ܕܰܢܣܰܟ ܒܗܽܘܢ ܚܰܪܡܳܐ ܠܳܐ ܡܶܫܟܚܳܐ ܕܠܰܓܡܳܪ<EOS>ܠܳܐ ܢܦܽܘܫ ܒܗܽܘܢ ܛܰܥܡܳܐ ܘܗܰܘܦܳܐ ܕܝܽܘܠܦܳܢܶܗ<EOS>ܗܳܟܰܢ ܢܟܶܠ ܛܰܘܶܫ ܡܳܐܢ̈ܶܐ ܕܬܶܫܡܶܫܬܳܐ<EOS>ܕܡܶܟܽܝܠ ܕܶܐܬܛܰܘܰܫܘ̱ ܠܳܐ ܡܨܶܝܢ ܕܢܶܬܕܰܟܽܘܢ<EOS>ܕܢܶܦܣܽܘܩ ܣܒܰܪ ܥܰܡܳܐ ܕܠܳܐ ܢܚܽܘܪ ܠܦܽܘܢܳܝܳܐ<EOS>ܘܰܒܗܼܶܬ ܒܬܰܪ̈ܬܰܝܗܶܝܢ ܡܳܐܢ̈ܶܐ ܕܒܰܟܝܳܢܳܐ<EOS>ܠܳܐ ܐܶܬܡܨܺܝ ܛܰܘܶܫ ܕܡܳܪܗܽܘܢ ܬܒܰܥ ܐܶܢܽܘܢ<EOS>ܕܗܳܝ ܦܶܣܬܳܐ ܕܺܐܝܕܳܐ ܐ̱ܬܳܬ ܕܰܟܝܰܬ ܐܶܢܽܘܢ<EOS>ܟܬܳܒܳܗ̇ ܗ̱ܘܳܐ ܫܶܦܥܳܐ ܘܰܗܘܼܳܐ ܐܳܦ ܦܽܘܫܳܩܳܗ̇<EOS>ܨܰܪܦܳܐ ܒܓܰܘ ܟܽܘܪܳܐ ܘܒܺܐܕܳܐ ܕܕܳܢܺܝܐܶܝܠ<EOS>ܐܶܬܡܪܰܩܘ̱ ܘܶܐܬܕܰܟܺܝܘ ܘܰܫܦܼܰܪܘ̱ ܘܶܐܬܚܰܠܰܠܘ̱<EOS>ܘܕܰܢܦܼܰܩܘ̱ ܒܫܺܝܛܽܘܬܳܐ ܦܢܰܘ ܥܰܠܘ̱ ܒܙܰܗܝܽܘܬܳܐ<EOS>ܕܰܢܦܼܰܩܘ̱ ܒܓܽܘܕܳܦܳܐ ܐܶܬܚܡܶܠܘ̱ ܒܩܽܘܠܳܣܳܐ<EOS>ܕܶܐܬܗܰܦܰܟܘ̱ ܒ̈ܢܰܝ ܛܽܘܥܝܰܝ ܘܫܰܒܚܽܘܗ̱ܝ ܠܡܳܪܶܐ ܟܽܠ<EOS>ܡܳܐܢ̈ܶܐ ܕܒܰܟܝܳܢܳܐ ܐܰܟܣܽܘܗ̱ܝ ܕܠܳܐ ܟܝܳܢܳܐ<EOS>ܡܳܐܢ̈ܶܐ ܕܚܺܐܪܽܘܬܳܐ ܐܰܟܣܽܘܗ̱ܝ ܒܨܶܒܝܳܢܳܐ<EOS>ܡܳܐܢ̈ܶܐ ܡܠܰܘ ܩܽܘܫܬܳܐ ܘܰܐܣܪܰܚܘ̱ ܫܪܳܪܰܝܗܽܘܢ<EOS>ܡܳܐܢ̈ܶܐ ܕܰܡܠܶܝܢ ܗ̱ܘܰܘ ܬܽܘܒ ܒܨܶܒܝܳܢܗܽܘܢ ܫܽܘܩܪܳܐ<EOS>ܐܶܬܟܦܺܝܘ ܘܶܐܣܬܰܦܰܩܘ̱ ܘܶܐܬܶܐܫܶܕܘ̱ ܘܶܐܣܬܰܪܰܩܘ̱<EOS>ܒܺܝܫܳܐ ܠܐܺܝ ܕܢܰܬܼܩܶܢ ܘܡܶܕܪܺܝܫ ܕܢܰܡܠܶܐ ܐܶܢܽܘܢ<EOS>ܡܽܘܫܶܐ ܥܣܰܪ ܙܰܒ̈ܢܺܝܢ ܟܦܳܐ ܐܶܢܽܘܢ ܒܓܰܘ ܡܶܨܪܶܝܢ<EOS>ܘܰܐܘܣܶܦ ܐܳܦ ܕܳܢܺܝܐܶܝܠ ܟܦܳܐ ܐܶܢܽܘܢ ܒܓܰܘ ܒܳܒܶܠ<EOS>ܡܳܪܰܢ ܬܼܒܰܪ ܐܶܢܽܘܢ ܘܥܽܘܪܳܐ ܥܼܒܰܕ ܐܶܢܽܘܢ<EOS>ܡܳܐܢ̈ܶܐ ܒ̈ܢܰܝ ܩܽܘܫܬܳܐ ܩܛܺܝܪܳܐ ܡܠܳܐ ܐܶܢܽܘܢ<EOS>ܘܗܼܶܢܽܘܢ ܠܗܽܘܢ ܣܰܦܶܩܘ̱ ܘܰܚܠܳܦ ܡܶܪܬܳܐ ܕܶܐܫܰܕ<EOS>ܚܽܘܒܳܐ ܚܰܠܝܳܐ ܘܩܽܘܫܬܳܐ ܗܼܶܢܽܘܢ ܒܗܽܘܢ ܢܣܼܰܟܘ ܬܽܘܒ<EOS>ܚܢܰܢ ܕܶܝܢ ܕܦܳܪܽܘܩܰܢ ܫܪܳܪܶܗ ܢܣܼܰܟ ܘܰܡܠܳܢ<EOS>ܡܳܐܢܳܐ ܟܦܳܐ ܢܰܦܫܶܗ ܘܶܐܬܶܐܫܰܕ ܒܨܶܒܝܳܢܶܗ<EOS>ܘܰܗܼܦܰܟ ܡܠܳܐ ܥܽܘܒܶܗ ܬܶܛܪܳܐ ܘܚܶܪܝܳܢܳܐ<EOS>ܒܪܺܝܟ ܐܰܢ̱ܬ ܥܳܒܽܘܕܰܢ ܕܰܗܘܰܝܬ ܓܳܒܽܘܠܰܢ<EOS>ܡܳܐܢ̈ܶܐ ܕܬܰܪܥܺܝܬܳܐ ܥܒܰܕܬܳܢܝ̱ ܡܶܢ ܥܰܦܪܳܐ<EOS>ܠܳܐ ܢܶܬܡܠܶܐ ܥܰܦܪܳܐ ܚܠܳܦ ܣܺܝܡܬܳܐ ܕܩܽܘܫܬܳܐ<EOS>