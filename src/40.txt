ܥܠ ܝܘܢܢ ܢܒܝܐ<EOS>ܡܐܡܪܐ ܬܡܝܢܝܐ<EOS>ܕܥܠ ܝܘܢܢ ܢܒܝܐ<EOS>ܘܡܸܬܼܐܡܲܪ ܒܒܼܥܘܼܬܼܵܐ ܕܢܝܼܢܘܵܝܹ̈ܐ<EOS>ܥܘܼܢܵܝܵܐ<EOS>ܒܪܝܼܟܼܘܼ ܕܲܒܼܥܲܒܼܕܵܘ̈ܗܝ ܚܵܘܝܼ ܫܒܼܝܼ̈ܚܵܬܹܗ ܘܫܲܡܠܝܼ<EOS>ܘܲܓܼܡܲܪ ܐ̄ܪ̈ܵܙܵܘܗܝ ܐܲܚܲܝ̈<EOS>ܥܘܼܬܼܪܵܐ ܪܲܒܵܐ ܣܵܡ̣ ܒܵܪܘܿܝܵܐ ܠܓܼܵܘ ܡ̣ܢ ܣܸܦܪܹ̈ܐ<EOS>ܘܟܲܣܝܹܗ ܒܐ̄ܪܵܙܵܐ ܥܲܕܼ ܡܸܫܬܲܠܲܡ ܕܲܦܣܝܼܩ<EOS>ܦܪ݂ܲܣ ܦܸܠ̈ܐܬܼܵܐ ܒܲܕܼܡܘܼܬܼ ܢܲܚܬܵܐ ܥܲܠ ܐܵܬܼ̈ܘܵܬܼܵܐ<EOS>ܕܠܵܐ ܢܫܘܼܛܵܢܵܝ̈ܗܝ ܥܲܝܢܲܝ̈ ܒܸܣܪܵܐ ܠܓܼܵܙܵܐ ܕܪܘܼܚܵܐ<EOS>ܟܲܣܝܼ ܥܘܼܬܼܪܹܗ ܡ̣ܢ ܫܲܒܼܪܘܼܬܼܵܐ ܕܠܵܐ ܝܼܕܲܥܬܼܵܐ<EOS>ܥܲܕܼ ܡܸܬܼܓܲܡܪܵܐ ܘܟܸܢ ܦܵܬܲܚ ܠܵܗ̇ ܠܬܲܪܥܵܐ ܕܪ̈ܲܚܡܵܘܗܝ<EOS>ܐܲܪܡܝܼ ܩܸܢܛܵܐ ܥܲܠ ܝܵܕܲܘܿܥܹ̈ܐ ܕܲܕܼܝܵܬܹܩܵܘ̈ܗܝ<EOS>ܕܢܹܐܪܲܒܼ ܣܲܓܿܝܼ ܩܕܼܵܡ ܥܲܝܢܲܝ̈ܗܘܿܢ ܚܹܝܠ ܚܸܟܼ̈ܡܵܬܹܐ<EOS>ܠܵܐ ܐܲܫܠܸܛ ܗ̄ܘ̣ܵܐ ܥܲܠ ܟܲܣ̈ܝܵܬܹܗ ܫܲܒܼܪܲܝ ܠܸܒܵܐ<EOS>ܕܠܵܐ ܢܸܬܼܒܲܣ̈ܝܵܢ ܝܲܩܝܼܪ̈ܵܬܹܗ ܒܪܲܝܘܼܬܼ ܢܲܦܫܵܐ<EOS>ܫܒܲܪ ܗ̄ܘ̣ܵܐ ܝܵܪܬܵܐ ܘܠܵܐ ܣܵܦܹ̇ܩ ܗ̄ܘ̣ܵܐ ܢܕܲܒܲܪ ܥܘܼܬܼܪܹܗ<EOS>ܘܐܲܝܟ ܢܘܼܟܼܪ̈ܵܝܹܐ ܒܛܲܝܒܿܘܼ ܝܲܗ̣̄ܒܼ ܠܲܢ ܡ̣ܢ ܡܲܪ̈ܗܵܛܵܘܗܝ<EOS>ܘܟܲܕܼ ܛܵܒܼ ܒܲܕܸܿܩ ܥܲܠ ܟܵܣ̈ܝܵܬܹܗ ܒܝܲܕܼ ܬܘܼܩܵܢܵܘ̈ܗܝ<EOS>ܠܦܘܼܪܩܵܢ ܚܲܝܲܝ̈ܢ ܟܲܣܝܹܗ ܒܐ̄ܪܵܙܵܐ ܥܕܲܡ̇ܐ ܠܚܲܪܬܵܐ<EOS>ܓ̣ܒܼܵܐ ܚܲܕܼ ܥܲܡܐ ܘܲܩ̣ܪܵܝܗܝ ܒܲܫܡܹܗ ܐܲܝܟ ܝܵܪܘܿܬܼܵܐ<EOS>ܕܢܸܦܬܲܚ ܒܐܝܼܕܹܗ ܓܲܙܵܐ ܕܪ̈ܲܚܡܵܘܗܝ ܠܟܼܠܗܘܿܢ ܥܲܡܡܹ̈ܐ<EOS>ܘܲܒܼܪܵܐ ܕܲܚܙ̣ܵܐ ܕܲܩܪܹܐ ܒܲܫܡܵܐ ܘܦܲܪܝܼܫ ܡ̣ܢ ܟܠ<EOS>ܚܲܛܦܹ݂ܗ ܚܘܼܬܪܵܐ ܕܠܵܐ ܒܘܼܝܵܢܵܐ ܘܒܲܣܲܪ ܥܠ ܟܠ<EOS>ܒܥܲܝܢܲܝ̈ ܒܸܣܪܵܐ ܚܵܪ̣ ܒܐܵܬܼ̈ܘܵܬܼܵܐ ܛܠܸܐ ܪܸܥܝܵܢܵܐ<EOS>ܘܠܵܐ ܐܸܬܼܒܲܩܝܼ ܒܙܵܘܥܹ̈ܐ ܕܢܲܦܫܵܐ ܒܚܹܝܠ ܟܲܣ̈ܝܵܬܼܵܐ<EOS>ܣܒܲܪ ܠܹܗ ܫܲܒܼܪܵܐ ܕܕܝܼܠܹܗ ܒܲܠܚܘܿܕܼ ܐܝܼܬܼܵܘܗܝ ܥܘܬܼܪܵܐ<EOS>ܘܒܲܣܲܪ ܘܐܲܫܝܼܛ ܠܲܟܼܢܵܘܵܬܹܗ ܒܚܘܼܬܼܪܵܐ ܣܲܟܼܠܵܐ<EOS>ܠܵܐ ܝܵ̇ܕܲܥ ܗ̄ܘ̣ܵܐ ܕܡܸܛܠ ܟܠܵܐ ܡܝܲܩܲܪ ܡ̣ܢ ܟܠ<EOS>ܕܗܵܘ̇ ܕܲܟܼܣܸܐ ܒܹܗ ܡܫܲܝܸܢ ܟܠܵܐ ܥܲܡ ܡ̇ܪܹܟܿܠ<EOS>ܒܗܵܕܹܐ ܐܘܼܪܚܵܐ ܕܓܲܒܼܘܼܬܼ ܥܲܡܵܐ ܪܕܵܪܘ ܐܵܦ ܟܹܐܢܹ̈ܐ<EOS>ܘܡ̣ܢ ܝܲܬܿܝܼܪܘܼ ܚܲܫܒ݂ܿܘܼܗܝ ܠܪܲܗܛܵܐ ܕܲܠܵܘܵܬܼ ܥܲܡܡܹ̈ܐ<EOS>ܐܵܦ ܢܵܡܘܿܣܵܐ ܚܲܝܸܠ ܐܸܢܘܿܢ ܠܘܵܬܼ ܕܲܟܼܬܼܝܼ̈ܒܼܵܢ<EOS>ܘܐܲܛܸܢ ܐܸܢܘܿܢ ܒܪܸܚܡܲܬܼ ܥܲܡܵܐ ܠܡܸܣܢܵܐ ܥܲܡܡܹ̈ܐ<EOS>ܠܵܐ ܪܓܼܝܼܓܼܝܼܢ ܗ̄ܘ̣ܵܘ ܕܢܸܗܘܘܿܢ ܥܘܼܪ̈ܠܹܐ ܐܲܝܟ ܒܲܝܬܵܝܹ̈ܐ<EOS>ܕܕܲܠܡܵܐ ܢܸܦܘܿܩ ܥܲܡܵܐ ܓܲܒܼܝܵܐ ܡ̣ܢ ܝܵܪܬܿܘܼܬܹܗ<EOS>ܠܵܐ ܡܢܵܚܝܼܢ ܗ̄ܘ̣ܵܘ ܒܐܝܼܙܓܲܕܿܘܼܬܹܗ ܕܲܠܘܵܬܼ ܥܲܡܡܹ̈ܐ<EOS>ܘܣܵܗܹ̇ܕܼ ܝܵܘܢܵܢ ܕܟܲܕܼ ܐܸܫܬܲܕܲܪ ܥܪܲܩ ܘܐܸܬܿܛܲܫܝܼ<EOS>ܫܡ݂ܲܥ ܥܸܒܼܪܵܝܵܐ ܩܵܠ ܢܘܼܚܵܡܵܐ ܕܚܵܝܑܬܼ ܡܝܼ̈ܬܹܗ<EOS>ܘܐܲܟܼܪܝ ܣܲܓܿܝܼ ܕܕܲܠܡܵܐ ܚܵܐܹ̇ܝܢ ܘܡ̇ܐܹܬܼ ܥܲܡܵܐ<EOS>ܣܒܲܪܬܼܵܐ ܚܲܕܲܬܵܐ ܢܸܦܠܵܬ̤ ܒܐܸܕܼܢܵܘ̈ܗܝ ܕܒܲܪ ܥܸܒܼܪ̈ܵܝܹܐ<EOS>ܘܐܲܚ̣ܕܹܿܗ ܓܘܼܢܚܵܐ ܒܛܸܒܵܐ ܚܲܕܼܬܼܵܐ ܕܦܘܼܢܝܵ ܥܲܡܡܹ̈ܐ<EOS>ܠ̣ܒܸܫ ܟܲܪܝܘܼܬܼܵܐ ܕܠܵܐ ܒܘܼܝܵܐܐ ܥܲܠ ܡ̇ܐ ܕܲܫܡ݂ܲܥ<EOS>ܘܲܪܢܵܐ ܕܢܸܥܪܘܿܩ ܘܠܵܐ ܢܸܫܬܲܕܲܪ ܒܐܘܪܚܵܐ ܕܚܲܢܦܹ̈ܐ<EOS>ܓܙܝܼܪܵܐ ܕܒܸܣܪܵܐ ܫܡ݂ܲܥ ܥܲܠ ܥܘܼܪ̈ܠܹܐ ܕܚܲܐܹ̈ܝܢ ܡܲܓܵܢ<EOS>ܘܲܚܠܵܦ ܢܲܚܬܵܐ ܣܕܲܩ ܪܸܥܝܵܢܹܗ ܒܝܲܕܼ ܦܘܼܠܵܓܼܵܐ<EOS>ܩ̣ܪܲܝܗܝ ܓܸܠܝܵܢܵܐ ܘܡܲܠܸܠ ܥܲܡܹܗ ܐ̄ܪܵܙܵܢܵܐܝܼܬܼ<EOS>ܕܦܘܿܩ ܟܲܢܸܫ ܠܝܼ ܥܵܪ̈ܒܹܿܐ ܡܠܝܼ̈ܠܹܐ ܠܲܛܝܪ ܚܲܝܹ̈ܐ<EOS>ܩܘܼܡ ܦܘܿܩ ܐܲܟܼܪܸܙ ܩܵܠ ܦܘܼܪܩܵܢܵܐ ܒܹܝܬܼ ܛܲܒܿܝܼܥܹ̈ܐ<EOS>ܘܐܲܥܝܼܪ ܐܸܢܘܿܢ ܒܩܵܠ ܦܸܬܼܓܼܵܡܲܝ̈ܟ ܠܕܲܡ̈ܟܹܿܐ ܕܥܵܘܼܠܵܐ<EOS>ܬܵܐ ܪܕܲܝ ܒܐܘܼܪܚܵܐ ܕܟܼܵܪܘܿܙܘܼܬܼܵܐ ܠܒܹܝܬܼ ܢܘܼܟܼܪ̈ܵܝܹܐ<EOS>ܘܐܲܦܸܠ ܐܸܢܘܿܢ ܐܘܼܪܚܵܐ ܚܕܲܬܵܐ ܕܣܸܓܼܕܲܬܼ ܡ̇ܪܘܼܬܢܼܝ<EOS>ܬܵܐ ܙܸܠ ܫܲܝܸܢ ܪ̈ܓܼܝܼܙܹܐ ܕܲܢܦܲܩ̣ܘ ܡ̣ܢ ܒܲܝܬܵܝܘܼܬܼܝ<EOS>ܘܪܲܥܵܐ ܐܸܢܘܿܢ ܒܝܲܕܼ ܛܲܝܒܿܘܼܬܼܵܐ ܠܘܵܬܼ ܟܹܐܢܘܼܬܼܵܐ<EOS>ܬܵܠ ܙܸܠ ܘܲܣܥܘܿܪ ܟܪ̈ܝܼܗܹܐ ܕܐܲܓܲܪܘ ܒܟܹܐܒܹ̈ܐ ܕܥܵܘ̣ܠܵܐ<EOS>ܘܲܒܼܝܲܕܼ ܡܸܠܲܝ̈ܟ ܟܐܝܼ ܒܐܸܫܵܬܸܲܐ ܕܪܸ̈ܥܝܵܢܲܝܗܘܿܢ<EOS>ܣܲܒܼ ܠܵܟ ܣܲܡܵܐ ܡ̣ܢ ܒܹܝܬܼ ܓܲܙܵܐ ܕܟܲܣܝܘܼܬܼ ܡ̇ܪܘܼܬܼܝ<EOS>ܘܲܥܨܘܿܒܼ ܐܸܢܘܿܢ ܒܲܬܼܝܵܒܼܘܼܬܼܵܐ ܠܘܵܬܼ ܫܘܼܒܼܩܵܢܵܐ<EOS>ܚܢܵܢܵܐ ܘܪ̈ܲܚܡܹܐ ܡܲܕܹܿܟ ܘܐܲܫܩܵܐ ܠܪܸ̈ܥܝܵܢܲܝܗܘܿܢ<EOS>ܘܐܲܫܝܼܓܼ ܡܸܢܗܘܿܢ ܒܣܲܡ ܚܲܠܝܘܼܬܼܵܐ ܬܸܛܪܵܐ ܕܥܵܘ̣ܠܵܐ<EOS>ܣܲܒܼ ܠܲܡܦܹܝܕܼܵܐ ܕܢܘܼܗܪܵܐ ܕܝܼܕܲܥܬܼܝ ܘܣܝܼܡ ܒܥܲܝܢܲܝ̈ܗܘܿܢ<EOS>ܘܪܕܘܿܦ ܡܸܢܗܘܿܢ ܚܸܫܟܵܐ ܕܛܘܼܥܝܲܝ ܕܣܲܡܝܼ ܐܵܢܘܿܢ<EOS>ܡܲܕܸܿܟ ܐܸܢܘܿܢ ܠܲܕܼܠܵܐ ܗܵܘܢܵܐ ܒܡܸܠܚܵܐ ܕܝܼܕܲܥܬܼܝ<EOS>ܕܢܸܩܢܘܿܢ ܒܐܝܼܕܲܝ̈ܟ ܛܲܥܡܵܐ ܚܲܠܝܵܐ ܕܓܲܕܼ ܒܵܪܘܿܝܵܐ<EOS>ܚܵܘܵܐ ܠܘܼܩܕܼܵܡ ܩܲܫܝܼܘܼܬܼ ܡܸܠܹ̈ܐ ܩܕܼܵܡ ܣܘܼܥܪ̈ܵܢܹܐ<EOS>ܘܐܸܢܗܘ̤ ܕܚܵܫ̇ܝܼܢ ܒܲܝܲܐ ܐܸܢܘܿܢ ܒܩܵܠ ܫܘܼܒܼܩܵܢܵܐ<EOS>ܙܲܝܸܢ ܢܲܦܫܵܟ ܒܚܹܝܠ ܥܘܼܕܼܪܵܢܵܐ ܐܲܠܵܗܵܝܵܐ<EOS>ܘܚܘܿܬܼ ܠܐܵܓ̣ܘܿܢܵܐ ܘܕܘܼܫ ܠܲܚܛܝܼܬܼܵܐ ܕܩܸܛܠܲܬ̤ ܐ̄ܢܵܫܵܐ<EOS>ܐܲܚܘܿܕܼ ܣܲܝܦܵܐ ܕܡܸܠܲܬܼ ܪܘܼܚܵܐ ܒܪܹܫ ܠܸܫܵܢܵܟ<EOS>ܘܲܚܪܘܿܒܼ ܥܵܘ̣ܠܵܐ ܛܪܘܼܢܵܐ ܕܲܡ̣ܪܵܕܼ ܥܲܠ ܟܹܐܢܘܼܬܼܵܐ<EOS>ܥܩܘܿܪ ܒܸܢܝܵܢܵܐ ܕܫܸܡ ܐܲܠܵܗܹ̈ܐ ܕܲܒܼܢܵܬ̤ ܛܘܼܥܝܲܝ<EOS>ܘܣܝܼܡ ܬܵܘܕܿܝܼܬܼܵܐ ܕܚܲܕܼ ܐܲܠܵܗܵܐ ܒܪܸܥܝܵܢ ܐ̄ܢܵܫܵܐ<EOS>ܩܘ̣ܡ ܙܸܠ ܠܐܵܬܼܘܿܪ ܡܕܝܲܢܲܬܼ ܡܲܠ̈ܟܹܿܐ ܕܡܸܪܕܲܬ̤ ܥܠܲܝ<EOS>ܘܲܚܠܵܦ ܓܹܐܪܹ̈ܐ ܫܕܼܝܼ ܒܵܗ̇ ܡܸܠܹ̈ܐ ܕܩܵܠ ܠܘܼܚܡܵܐ<EOS>ܩܪܝܼܗ̇ ܘܐܲܙܝܼܥܹܝܗ̇ ܒܩܵܠ ܦܸܬܼܓܼܵܡܲܝ̈ܟ ܠܡܲܠܝܲܬܼ ܚܘܼܬܼܪܵܐ<EOS>ܘܐܲܦܸܠ ܒܐܸܕܢܹܝ̈ܗ̇ ܗܦܘܼܟܼܝܵܐ ܩܲܫܝܵܐ ܗܵܐ ܡܸܬܼܪܲܗܒܵܐ<EOS>ܙܸܠ ܘܐܸܡܲܪ ܠܵܗ̇ ܕܗܵܐ ܡܲܪܥܸܠ ܐ̄ܢܵܐ ܐܲܪܥܵܐ ܬܚܘܿܬܹܟܼܝ<EOS>ܘܡܲܪܗܸܒܼ ܛܸܒܵܐ ܕܝܘܿܡ ܡܲܦܘܼܠܬܹܿܟܼܝ ܠܟܼܠܗܘܿܢ ܥܲܡܡܹ̈ܐ<EOS>ܫ̣ܡܲܥ ܒܲܪ ܡܲܬܲܝ ܩܵܠܵܐ ܕܡܲܟܼܪܸܙ ܗܦܘܼܟܼܝܵܐ ܩܲܫܝܵܐ<EOS>ܘܬܼܘܼܒܼ ܐܸܬܼܥܲܣܲܩ ܠܡܸܪܕܼܵܐ ܒܐܘܼܪܚܵܐ ܕܲܠܘܵܬܼ ܥܲܡܡܹ̈ܐ<EOS>ܚܵܪ̣ ܒܲܚܢܵܢܵܐ ܕܲܡܫܲܕܿܪܵܢܹܗ ܕܙܵܟܹ̇ܐ ܠܪܘܼܓܼܙܹܐ<EOS>ܘܲܪܢܵܐ ܕܕܲܠܡܵܐ ܢܹܐܡܲܪ ܡܸܠܹ̈ܐ ܘܠܵܐ ܢܸܬܼܗܲܝܡ̈ܢܵܢ<EOS>ܝܵܕܲܥ ܐ̄ܢܵܐ ܠܲܡ ܕܲܡܪܲܚܡܵܢ ܐܲܢ̄ܬܿ ܘܚܵܐܹ̇ܝܢ ܥܵܘ̣ܠܵܐ<EOS>ܘܲܡܫܲܚܠܸܦ ܠܵܗ̇ ܠܩܲܫܝܘܼܬܼ ܪܘܼܓܼܙܵܐ ܚܘܼܒܵܟ ܪܲܒܵܐ<EOS>ܘܕܐܹܙܲܠ ܐܲܟܼܪܸܙ ܩܵܠܹ̈ܐ ܕܚܝܼܠܹ̈ܐ ܠܐܵܬܘܿܪ̈ܵܝܹܐ<EOS>ܡܸܬܿܕܿܓܼܠ ܐ̄ܢܵܐ ܕܠܵܐ ܣܵܥܲ݁ܪ ܐܲܢ̄ܬܿ ܠܦܘܼܬܼ ܠܘܼܚܵܡܲܝ̈ܟ<EOS>ܬܪܹܝܢ ܦܘܼܠܵܓܼܵܐ ܣܵܓ̇ܘܼܗ̇ ܠܐܘܼܪܚܵܐ ܠܐܘܼܪܚܵܐ ܒܐܲܦܲܝ̈ ܝܵܘܢܵܢ<EOS>ܕܠܵܐ ܢܸܬܿܕܿܓܲܠ ܘܕܲܠܡܵܐ ܢܸܦܘܿܩ ܥܲܡܵܐ ܓܲܒܼܝܵܐ<EOS>ܒܫܘܼܠܵܡ ܐܘܼܪܚܹܗ ܡܸܬܼܒܲܩܹܐ ܗ̄ܘ̣ܵܐ ܡܸܫܬܲܕܪܵܢܵܐ<EOS>ܬܒܲܥܬܼܵܐ ܕܥܲܡܹܗ ܘܦܘܼܠܵܓܼ ܡܸܠܵܘ̈ܗܝ ܡܣܲܪܸܕܼ ܗ̄ܘ̣ܵܐ ܠܹܗ<EOS>ܓ̣ܒܼܵܐ ܠܹܗ ܥܪܘܼܩܝܵܐ ܕܠܵܐ ܢܸܫܬܲܕܲܪ ܒܐܘܼܪܚܵܐ ܕܥܲܡܡܹ̈ܐ<EOS>ܕܕܲܠܡܵܐ ܢܸܫܪܹܐ ܣܝܵܓܼ ܢܵܡܘܿܣܵܐ ܒܝܲܕܼ ܡܹܐܙܲܠܬܹܿܗ<EOS>ܩ̣ܵܡ ܠܹܗ ܝܵܘܢܵܢ ܕܢܸܥܪܘܿܩ ܢܸܛܫܹܐ ܡ̣ܢ ܝܵ̇ܕܲܥ ܟܠ<EOS>ܘܢܸܥܡܲܪ ܒܐܲܬܼܪܵܐ ܕܠܵܐ ܫܵܡܲ݁ܪ ܒܹܗ ܩܵܒܠ ܓܸܠܝܵܢܹ̈ܐ<EOS>ܠܵܐ ܗ̄ܘ̣ܵܐ ܥܪܘܼܩܝܵܐ ܕܡ̣ܢ ܐܲܠܵܗܵܐ ܥܪ݂ܲܩ ܟܵܪܘܿܙܵܐ<EOS>ܐܲܬܼܪܵܐ ܚܲܠܸܦ ܒܗܵܕܹܐ ܬܸܢܘܲܝ ܕܠܵܐ ܢܸܫܬܲܕܲܪ<EOS>ܝܵ̇ܕܲܥ ܗ̄ܘ̣ܵܐ ܓܹܝܪ ܕܲܒܼܟܼܠ ܐܝܼܬܼܵܘܗܝ ܚܹܝܠ ܒܵܪܘܿܝܵܐ<EOS>ܘܠܵܐ ܡܸܬܿܛܲܫܹܐ ܡ̣ܢ ܐܲܠܵܗܵܐ ܥܒܼܵ݁ܕܵܐ ܕܐܝܼܕܵܘ̈ܗܝ<EOS>ܐܲܬܼܪܵܐ ܫܲܚܠܸܦ ܠܦܘܼܬܼ ܒܘܼܕܵܩܵܐ ܕܲܢܒܼܝܼܘܼܬܼܵܐ<EOS>ܟܲܕܼ ܣܵܒܼܲ݁ܪ ܗ̄ܘ̣ܵܐ ܕܒܲܝܗܘܼܕܼ ܒܲܠܚܘܿܕܼ ܫܪܹܝܢ ܓܸܠܝܵܢܹ̈ܐ<EOS>ܪܢܵܐ ܒܲܪ ܡܲܬܲܝ ܕܐܸܢܗܘ̤ ܕܡܲܪܚܸܩ ܡܗܡܸܐ ܡܼܢܹܗ<EOS>ܘܠܵܐ ܬܘܼܒܼ ܫܵܡܲ݁ܪ ܩܵܠ ܓܸܠܝܵܢܹ̈ܐ ܕܡܹܐܙܲܠ ܠܐܵܬܼܘܼܪ<EOS>ܓ̣ܒܼܵܐ ܠܹܗ ܐܘܼܪܚܵܐ ܒܚܲܡܵܐ ܪܲܓܼܝܵܐ ܠܬܲܪܫܝܼܫ ܐܲܬܼܪܵܐ<EOS>ܕܟܼܡܵܐ ܕܡܲܒܼܟܕ ܡܲܪܚܸܡ ܡܸܢܹܗ ܩܵܠ ܒܵܪܘܿܝܵܐ<EOS>ܐܸܓܲܪ ܐܸܠܦܵܐ ܕܠܵܐ ܢܸܬܿܬܿܓܲܪ ܦܘܼܪܩܵܢ ܥܲܡܡܹ̈ܐ<EOS>ܘܲܫܒ݂ܲܩ ܐܲܬܼܪܹܗ ܕܠܵܐ ܢܸܬܼܚܢܘܼܢ ܥܲܡܡܹ̈ܐ ܠܥܲܡܵܐ<EOS>ܥܪ݂ܲܩ ܡ̣ܢ ܝܲܒܼܫܵܐ ܕܠܵܐ ܢܸܬܼܪܲܓܸܐ ܠܸܒܵܐ ܕܥܘܼܪ̈ܠܹܐ<EOS>ܘܲܪܕܼܵܐ ܒܚܲܡܵܐ ܕܠܵܐ ܢܸܬܿܕܓܲܠ ܩܵܠ ܦܸܬܼܓܼܵܡܵܘ̈ܗܝ<EOS>ܢܚܸܬܼ ܥܵܪܘܿܩܵܐ ܠܐܹܠܦܵܐ ܘܲܕܼܡܸܟ ܡ̣ܢ ܟܲܪܝܘܼܬܹܗ<EOS>ܘܲܢܦܲܩ̣ ܪܸܡܙܵܐ ܐܲܝܟ ܐܝܼܙܓܲܕܼܵܐ ܘܫܲܓܼܫܹܗ ܠܚܲܡܵܐ<EOS>ܗܘ̤ܵܬܼ ܥܲܠܥܠܵܐ ܐܲܝܟ ܨܲܝܵܕܼܵܐ ܘܦܸܪܣܲܬ̤ ܢܸܫܒܹܿܝ̈ܗ̇<EOS>ܘܲܢܦ݂ܲܠ ܝܵܘܢܵܢ ܥܲܡ ܡܲܠܵܚܹ̈ܐ ܒܦܲܚܹ̈ܐ ܕܡܲܝܵ̈ܐ<EOS>ܒܫܲܒܼܛܵܐ ܕܪܘܼܚܵܐ ܡܢܲܓܸܿܕܼ ܗ̄ܘ̣ܵܐ ܠܹܗ ܪܸܡܙܵܐ ܠܝܲܡܵܐ<EOS>ܘܥܲܠ ܡ̇ܢ ܛܲܫܝܼܬܿ ܥܲܒܼܕܵܐ ܥܪܝܼܩܵܐ ܡ̣ܢ ܝܵ̇ܕܲܥ ܟܠ<EOS>ܡ̣ܚܵܐ ܠܫܲܬܿܝܼܩܹ̈ܐ ܘܐܲܙܝܼܥ ܐܸܢܘܿܢ ܥܲܠ ܡܲܠܵܠܹ̈ܐ<EOS>ܘܐܲܠܸܦܘ ܚܲܪ̈ܫܹܐ ܠܲܡܠܝܼܠܘܼܬܼܵܐ ܥܲܡ ܒܵܪܘܿܝܵܐ<EOS>ܪܘܼܚܵܐ ܘܡܲܝܵ̈ܐ ܫܚ݂ܲܩܘ ܠܲܚܕܼܵܕܹ̈ܐ ܡܸܛܠ ܝܵܘܢܵܢ<EOS>ܕܲܢܨܘܼܕܘܼܢܵܝܗܝ ܠܟܼܵܪܘܿܙܘܼܬܼܵܐ ܕܲܠܘܵܬܼ ܥܲܡܡܹ̈ܐ<EOS>ܠܒܲܪ ܡ̣ܢ ܛܲܟܼܣܵܐ ܫܓܼܝܼܫ ܗ̄ܘ̣ܵܐ ܝܲܡܵܐ ܥܲܠ ܒܲܪ ܡܲܬܲܝ<EOS>ܟܲܕܼ ܒܵܥܹ̇ܝܢ ܠܹܗ ܓܲܠܠܹ̈ܐ ܪ̈ܗܝܼܒܹܐ ܕܐܲܚܟܵܐ ܡܣܲܬܲܪ<EOS>ܠܵܐ ܕܵܡܹ̇ܐ ܗ̄ܘ̣ܵܐ ܗܵܘ̇ ܡܲܚܫܘܼܠܵܐ ܠܲܕܼܟܼܠ ܝܵܘܡܝܼ̈ܢ<EOS>ܘܲܡܫܲܓܼܢܝ ܗ̄ܘ̣ܵܐ ܪܲܗܛܵܐ ܕܐܘܼܪܚܹܗ ܡ̣ܢ ܕܲܥܝܵܕܼܵܐ<EOS>ܠܵܘ ܥܲܠ ܟܠܹܗ ܝܲܨܹܗ ܕܝܲܡܵܐ ܡܬܼܝܼܚ ܗ̄ܘ̣ܵܐ ܢܸܓܼܕܵܐ<EOS>ܚܕܼܵܪܲܝ ܐܸܠܦܹܐ ܕܝܵܘܢܵܢ ܒܲܠܚܘܿܕܼ ܡܸܬܼܢܲܓܲܕܼ ܗ̄ܘ̣ܵܐ<EOS>ܬܲܗܪܵܐ ܪܲܒܵܐ ܡܸܬܼܚܵܘܸܐ ܗ̄ܘ̣ܵܐ ܒܲܝܢܵܬܼ ܓܲܠܹ̈ܐ<EOS>ܕܟܲܕܼ ܢܝܼܚ ܝܲܡܵܐ ܫܓܼܝܼܫ ܥܲܠ ܝܵܘܢܵܢ ܘܲܒܼܗܝܼܠ ܥܲܠ ܟܠ<EOS>ܐܹܝܘ ܦܘܼܩܕܵܢܵܐ ܕܝܲܗ̄ܒܼ ܒܘܼܝܵܢܵܐ ܠܲܕܠܵܐ ܪ̈ܓܼܫܹܐ<EOS>ܘܲܫܓܲܫ ܐܸܢܘܿܢ ܥܲܠ ܡܠܵܠܵܐ ܕܲܒܼܥ̣ܵܐ ܕܢܸܫܬܿܘܿܩ<EOS>ܐܹܝܘ ܠܫܲܬܿܝܼܩܹ̈ܐ ܓܠܝܼܙܲܝ ܗܵܘܢܵܐ ܟܡܵܐ ܐܸܬܼܚܲܟܲܡܘ<EOS>ܕܦܸܠܓܵܐ ܒܗܝܼܠܝܼܢ ܘܦܸܠܓܵܐ ܫܓܼܝܼܫ ܠܒܲܪ ܡ̣ܢ ܛܟܼܣܵܐ<EOS>ܒܗܝܼܠ ܗ̄ܘ̣ܵܐ ܝܲܡܵܐ ܥܲܠ ܡܲܠܚܹ̈ܐ ܟܲܕܼ ܪܵܕܹܝܢ ܗ̄ܘ̣ܵܘ<EOS>ܘܡܸܬܼܡܲܪܡܲܪ ܗ̄ܘ̣ܵܐ ܒܩܲܫܝܘܼܬܼ ܓܲܠܠܹ̈ܐ ܒܕܼܘܼܟܲܬܼ ܝܵܘܢܵܢ<EOS>ܢܝܼܚ ܗ̄ܘ̣ܵܐ ܐܵܐܲܪ ܘܫܲܠܹܝܢ ܓܲܠܹ̈ܐ ܘܪܵܕܹܝܢ ܟܠܢܵܫ<EOS>ܘܐܸܠܦܹܗ ܕܝܵܘܢܵܢ ܡܸܫܬܲܚܩܵܐ ܗ̄ܘ̣ܵܬܼ ܡ̣ܢ ܥܲܠܥܵܠܐ<EOS>ܣܝܵܓܹܗ ܕܪܸܡܙܵܐ ܦܲܠܓܹܿܗ ܠܝܲܡܵܐ ܥܲܠ ܡܲܠܵܚܹ̈ܐ<EOS>ܘܲܚܙ̣ܵܘ ܬܲܗܪܵܐ ܕܟܲܕܼ ܢܝܼܚ ܟܠܹܗ ܫܓܼܝܼܫ ܥܲܠ ܝܵܘܢܵܢ<EOS>ܡܢܵܬܹܗ ܕܝܲܡܵܐ ܡܸܬܼܢܲܓܿܕܵܐ ܗ̄ܘ̣ܵܬܼ ܒܥܲܪ̈ܩܹܐ ܕܪܸܡܙܵܐ<EOS>ܘܥܲܕܼ ܥܵܒܲܪ ܗ̄ܘ̣ܵܘ ܢܸܓܼܕܵܐ ܕܪܘܼܚܵܐ ܬܚܘܼܡܹܗ ܕܪܸܡܙܵܐ<EOS>ܡܲܚܸܬܼ ܗ̄ܘ̣ܵܐ ܠܵܗ̇ ܠܐܸܠܦܵܐ ܠܥܘܼܡܩܵܐ ܘܠܵܐ ܡܸܬܿܬܿܒܼܪܵܐ<EOS>ܘܡܲܣܸܩ ܗ̄ܘ̣ܵܐ ܠܵܗ̇ ܠܐܲܦܲܝ̈ ܝܲܡܵܐ ܘܠܵܐ ܡܸܬܼܗܲܦܟܼܵܐ<EOS>ܙܗܝܼܪ ܒܵܗ̇ ܪܸܡܙܵܐ ܘܲܡܢܲܓܸܿܕܼ ܠܵܗ̇ ܫܲܒܼܛܵܐ ܕܪܘܼܚܵܐ<EOS>ܘܣܵܠ̇ܩܵܐ ܠܪܵܘܡ̇ܐ ܘܢܵܚ̇ܬܵܐ ܠܥܘܼܡܩܵܐ ܘܠܵܐ ܡ̇ܘܒܸܿܕܼ ܠܵܗ̇<EOS>ܒܢܓܼܕܐ ܕܐܸܠܦܹܗ ܒܠܲܥ̣ܘ ܡܲܠܵܚܹ̈ܐ ܒܢܸܓܼܵܕܹܿܐ ܩܫܲܝܵ̈̄ܐ<EOS>ܘܲܦܣܲܩ̣ܘ ܣܲܒܼܪܵܐ ܕܠܵܐ ܡܸܬܼܩܲܨܝܢ ܡ̣ܢ ܡܲܚܫܘܼܠܹ̈ܐ<EOS>ܡ̣ܠܲܟܼܘ ܠܲܚܕܼܵܕܹ̈ܐ ܕܟܼܠܢܵܫ ܢܸܓܼܥܹܐ ܠܘܵܬܼ ܐܲܠܵܗܹܗ<EOS>ܕܕܼܵܡ ܢܸܬܼܦܲܨܘܿܢ ܡ̣ܢ ܡܲܚܫܘܼܠܹ̈̄ܐ ܘܢܸܚܙܘܿܢ ܚܲܝܹ̈ܐ<EOS>ܪܲܒܿ ܡܲܠܚܹ̈ܐ ܠܝܵܘܢܵܢ ܐܲܥܝܼܪ ܕܩܘܼܡ ܐܸܬܼܟܲܫܲܦ<EOS>ܘܨܲܠܵܐ ܘܲܒܼܥܝܼ ܡ̣ܢ ܐܲܠܵܗܵܟ ܕܲܟܼܒܲܪ ܢܢܝܼܚܲܢ<EOS>ܒܝܘܼܩܪܵܐ ܕܫܸܢܬܼܵܐ ܛܒ݂ܲܥ ܗ̄ܘ̣ܵܐ ܝܵܘܢܵܢ ܒܐܼܫܬܵܗ̇ ܕܐܸܠܦܹܗ<EOS>ܘܠܵܐ ܐܲܪܓܸܿܫ ܗ̄ܘ̣ܵܐ ܒܢܸܓܼܕܹܿܗ ܕܝܼܡܵܐ ܕܡܸܛܠܵܬܹܗ<EOS>ܩܵܡ̣ ܥܵܪܘܿܩܵܐ ܘܲܚ̣ܙܵܐ ܕܲܫܓܼܝܼܫ ܝܲܡܵܐ ܒܓܲܠܠܹ̈ܐ<EOS>ܘܕܼܵܢ ܚܘܼܫܵܒܼܵܘ̈ܗܝ ܕܡܸܛܠܵܬܹܗ ܗܘ̤ܵܐ ܡܲܚܫܘܼܠܵܐ<EOS>ܠܵܐ ܨܲܠܝܼ ܗ̄ܘ̣ܵܐ ܥܲܡ ܡܲܠܵܚܹ̈ܐ ܕܢܸܫܠܹܐ ܝܲܡܵܐ<EOS>ܕܝܼܕܲܥ ܕܐܲܣܟܸܿܠ ܘܐܸܢ ܡܸܬܼܟܲܫܦ ܠܵܐ ܡܸܬܼܩܲܒܲܠ<EOS>ܫܬܸܩ ܕܲܢܨܲܠܹܐ ܐܲܝܟ ܦܵܪܘܿܫܵܐ ܕܫܵܛ̣ ܦܘܼܩܕܵܢܵܐ<EOS>ܕܐܵܦܸܢ ܩܵܪܹܐ ܠܵܐ ܥܵܢܹ̇ܐ ܠܹܗ ܗܵܘ̇ ܕܐܲܫܝܼܛܹܗ<EOS>ܚ̣ܙܵܘ ܡܲܠܵܚܹ̈ܐ ܕܡ̣ܢ ܝܲܬܿܝܼܪܘܼ ܗܘ̤ܵܬܼ ܒܵܥܘܼܬܼܵܐ<EOS>ܘܲܢܣ݂ܲܒܼܘ ܡܸܠܟܵܐ ܕܢܸܒܼܨܘܿܢ ܥܵܘ̣ܠܵܐ ܕܣܘܼܥܪ̈ܵܢܲܝܗܘܿܢ<EOS>ܚܛܵܗܵܐ ܚܲܫܒ݂ܿܘܼܗܝ ܫܚܵܩܹܗ ܕܝܲܡܵܐ ܕܲܚܕܼܵܪܲܝܗܘܿܢ<EOS>ܕܲܚܙ̣ܵܘ ܕܲܒܼܗܝܼܠ ܘܲܠܗܘܿܢ ܪܵܕܹܐ ܐܲܝܟ ܣܵܪܘܿܚܵܐ<EOS>ܒܢܸܓܼܕܹܿܗ ܕܝܲܡܵܐ ܩܢ̣ܵܘ ܒܘܼܝܵܢܵܐ ܘܲܦܪܲܫ̣ܘ ܘܝܼܕܲܥܘ̣<EOS>ܕܡܸܛܠ ܥܵܘ̣ܠܵܐ ܫܓܲܫ ܡܲܚܫܘܼܠܵܐ ܠܦܸܠܓܹܿܗ ܕܝܲܡܵܐ<EOS>ܪܲܒܵܐ ܗܘ̤ܵܐ ܠܗܘܿܢ ܡܲܫܒܼܵܐ ܕܪܘܼܚܵܐ ܘܚܲܟܸܿܡ ܐܸܢܘܿܢ<EOS>ܪܢܵܘ̣ ܒܲܝܢܲܝܗܘܿܢ ܕܐܲܝܢܵܐ ܕܐܲܣܟܸܿܠ ܢܸܓܼܠܹܐ ܚܛܵܗܹܗ<EOS>ܒܟܼܘܼܪܵܐ ܕܦܸܨܹ̈ܐ ܒܩܵܘ̣ ܠܲܚܕܼܵܕܹ̈ܐ ܐܲܝܟ ܦܵܪ̈ܘܿܫܹܐ<EOS>ܕܢܹܐܬܸܐ ܠܓܸܠܝܵܐ ܢܸܟܼܠܵܐ ܕܲܟܼܣܸܐ ܒܓܼܵܘ ܪܸܥܝܵܢܵܐ<EOS>ܐܲܪܡܝܼܘ ܦܸܨܹ̈ܐ ܕܲܢ̈ܒܲܕܿܩܵܢ ܗ̣̄ܘܲܝ̈ ܡܲܢ̣ܘ ܕܲܚ̣ܛܵܐ<EOS>ܘܢܸܬܸܿܠ ܕܝܼܢܵܐ ܚܠܵܦ ܣܲܟܼܠܘܼܬܹܗ ܕܲܫܓܲܫ ܝܲܡܵܐ<EOS>ܢܚܸܬܼ ܦܘܼܩܕܵܢܵܐ ܠܡܸܨܥܲܬܼ ܦܸܨܹ̈ܐ ܘܒܼܚܲܪ ܐܸܢܹܝܢ<EOS>ܘܣܸܠܩܲܬ̤ ܦܸܨܬܹܗ ܕܲܒܲܪ ܥܸܒܼܪ̈ܵܝܹܐ ܩܕܼܵܡ ܡܠܵܚܹ̈ܐ<EOS>ܘܫܲܐܸܠܘ ܥܘܼܪ̈ܠܹܐ ܠܲܓܼܙܝܼܪ ܦܲܓܼܪܵܐ ܕܡ̇ܢܵܘ̇ ܕܲܥܒ݂ܲܕܿܬܿ<EOS>ܓܠܝܼ ܣܘܼܥܪ̈ܵܢܲܝܟ ܘܐܸܡܲܪ ܥܲܡܵܟ ܘܚܵܘܵܐ ܐܲܬܼܪܵܟ<EOS>ܦܲܢܝܼ ܝܵܘܢܵܢ ܠܘܵܬܼ ܡܵܠܵܚܹ̈ܐ ܕܥܸܒܼܪܵܝܵܐ ܐ̄ܢܵܐ<EOS>ܘܥܲܒܼܕܵܐ ܐܝܼܬܿܝܼ ܠܐܲܠܵܗ ܟܠܵܐ ܕܬܲܩܸܢ ܟܠܵܐ<EOS>ܡ̣ܢ ܠܲܐܠܵܗܵܐ ܝܵ̇ܕܲܥ ܟܠܵܐ ܥ̣ܪܩܹܬܼ ܘܲܛܫܹ̇ܝܬܼ<EOS>ܘܨܵܕܢܝ ܪܸܡܙܹܗ ܒܢܸܫܒܵܐ ܩܲܫܝܵܐ ܕܡܲܝ̈ܵܐ ܪ̈ܦܲܝܵܐ<EOS>ܐܘܿ ܟܵܪܘܿܙܵܐ ܕܲܒܼܥܵܐ ܕܢܲܛܫܹܐ ܟܵܪܘܿܙܘܼܬܹܗ<EOS>ܘܒܲܕܹܿܩ ܘܲܓܼܠܵܗ̇ ܟܲܕܼ ܠܵܐ ܨܵܒܹ̇ܐ ܠܕܸܚܠܲܬܸ ܡ̇ܪܹܗ<EOS>ܒܗܵܕܹܐ ܬܸܢܘܲܝ ܐܸܫܬܲܕܲܪ ܗ̄ܘ̣ܵܐ ܠܒܹܝܬܼ ܢܘܼܟܼܪ̈ܵܝܹܐ<EOS>ܕܢܹܐܙܲܠ ܢܲܟܼܪܸܙ ܚܲܕܼ ܐܲܠܵܗܵܐ ܠܒܼܘܼܛܵܠ ܛܘܼܥܝܲܝ<EOS>ܥܪ݂ܲܩ ܡ̣ܢ ܥܲܡܵܐ ܘܨܵܕܘܼܗܝ ܥܲܡܡܹ̈ܐ ܠܣܵܢܹܐ ܥܲܡܡܹ̈ܐ<EOS>ܘܟܲܕܼ ܠܵܐ ܨܵܒܹ̇ܐ ܗܘ̤ܵܐ ܟܵܪܘܿܙܵܐ ܠܥܲܡܡܹ̈ܐ ܕܲܣܢ̣ܵܐ<EOS>ܠܚܲܕܼ ܠܲܡ ܡܵܪܝܵܐ ܕܐܲܚܝܼܕܼ ܟܠܵܐ ܠܹܗ ܕܵܚܹ̇ܠ ܐ̄ܢܵܐ<EOS>ܘܗܘ̤ܝܘܼ ܡܲܕܿܒܲܪ ܝܲܡܵܐ ܘܝܲܒܸܫܵܐ ܐܲܝܟ ܨܸܒܼܝܵܢܹܗ<EOS>ܝ̄ܠܸܦ̣ܘ ܗ̄ܘ̣ܵܘ ܥܘܼܪ̈ܠܹܐ ܡ̣ܢ ܥܸܒܼܪܵܝܵܐ ܕܥܲܒܼܕܵܐ ܛܵܒܼܵܐ<EOS>ܡ̣ܢ ܐܲܠܵܗܵܐ ܝܵ̇ܕܲܥ ܟܠܵܐ ܥܪ݂ܲܩ ܘܐܸܬܿܛܲܫܝܼ<EOS>ܕܚܸܓܘ ܡܲܠܵܚܹ̈ܐ ܕܲܚ̣ܙܵܘ ܬܲܗܪܵܐ ܕܡܸܛܠ ܝܵܘܢܵܢ<EOS>ܘܲܒܼܥܵܘ ܕܢܸܦܢܘܿܢ ܠܐܲܦܲܝ̈ ܝܲܒܼܫܵܐ ܘܠܵܐ ܫܒܲܩ̣ ܝܲܡܵܐ<EOS>ܐܲܣܝܼܪܵܐ ܗ̄ܘ̣ܵܬܼ ܐܸܠܦܵܐ ܒܝܲܡܵܐ ܕܠܵܐ ܡܲܪܕܿܝܼܬܼܵܐ<EOS>ܘܡ̇ܐ ܕܐܲܚܝܼܪܘܼܗ̇ ܠܐܲܦܲܝ̈ ܝܲܒܼܫܵܐ ܟ̣ܠܵܗ̇ ܦܘܼܩܕܵܢܵܐ<EOS>ܡܙܲܥܙܲܥ ܗ̄ܘ̣ܵܐ ܠܵܗ̇ ܡܲܫܒܼܵܐ ܕܪܘܼܚܵܐ ܡ̣ܢ ܟܠ ܓܲܒܿܝܼ̈ܢ<EOS>ܘܲܡܙܲܝܢܝܼܢ ܗ̄ܘ̣ܵܘ ܓܲܠܠܹ̈ܐ ܠܩܘܼܒܼܠܵܗ̇ ܐܲܝܟ ܪ̈ܲܟܵܒܹܐ<EOS>ܟܬܝܼܫ ܡܲܚܫܘܼܠܵܐ ܘܲܟܼܪܝܼܟ ܗ̄ܘ̣ܵܘ ܠܵܗ̇ ܐܲܝܟ ܡܲܫܪܝܼܬܼܵܐ<EOS>ܘܣܝܼܓܼ ܗ̄ܘ̣ܵܐ ܒܐܲܦܹ̈ܝܗ̇ ܡܲܫܒܼܵܐ ܕܪܘܼܚܵܐ ܒܲܕܼܡܘܼܬܼ ܫܘܼܪܵܐ<EOS>ܒܹܝܬܼ ܚܘܼܫܵܒܹ̈ܐ ܢܦܲܠ̣ܘ ܡܲܠܵܚܹ̈ܐ ܡܸܛܠ ܝܵܘܢܵܢ<EOS>ܒܡܵܘܬܹܿܗ ܘܚܲܝܵܘ̈ܗܝ ܡܸܬܼܒܲܩܹܝܢ ܗ̄ܘ̣ܵܘ ܕܲܟܼܡܵܐ ܥܲܣܩܝܼܢ<EOS>ܡ̇ܢܵܐ ܢܸܥܒܸܿܕ ܠܝܵܘܢܵܢ ܐܸܡ݂ܲܪܘ ܟܲܕܼ ܩܲܢܝܼܛܝܼܢ<EOS>ܩܫܸܐ ܦܘܼܨܵܝܵܢ ܘܲܥܣܸܩ ܡ̇ܘܬܵܟ ܠܵܐ ܬܸܥܕܲܘܿܠ ܠܲܢ<EOS>ܦܲܢܝܼ ܝܵܘܢܵܢ ܠܘܵܬܼ ܡܲܠܵܚܹ̈ܐ ܐܲܝܟ ܦܵܪܘܿܫܵܐ<EOS>ܫܩܘܿܠܘ ܘܲܫܕܼܵܐܘܼܢܝ ܒܲܝܢܵܬܼ ܓܲܠܠܹ̈ܐ ܘܗܵܐ ܢܝܼܚ ܝܲܡܵܐ<EOS>ܠܝܼ ܓܹܝܪ ܒܵܥܹ̇̄ܐ ܐܲܪܝܵܐ ܪܗܝܼܒܼܵܐ ܦܘܼܡ̇ܐ ܕܡܲܝܵ̈ܐ<EOS>ܗܲܒܼܘ ܠܹܗ ܓܸܙܪܹܗ ܘܠܵܐ ܢܸܬܼܡܪܡܲܪ ܥܲܠ ܚܲܝܲܝ̈ܟܿܘܿܢ<EOS>ܥܠܲܝ ܗ̄ܘ̣ ܓܵܥܹ̇ܐ ܬܗܘܿܡ̇ܐ ܪܲܒܵܐ ܒܩܵܠܵܐ ܕܫܵܦܥܵܘ̈ܗܝ<EOS>ܘܒܵܬܲܪܝ ܢܸܦܩܲܬ̤ ܐܵܦ ܥܲܠܥܵܠܵܐ ܘܫܸܓܲܫܲܬ̤ ܠܝܲܡܵܐ<EOS>ܡܸܛܠ ܣܲܟܼܠܘܼܬܼܝ ܣܝܼܓܼ ܒܐܲܦܲܝ̈ܟܿܘܿܢ ܫܘܼܪܵܐ ܕܪܘܼܚܵܐ<EOS>ܠܡܲܚܲܬܿܬܿܝ ܚܵܐ̇ܲܪ ܘܗܵܐ ܫܵܪܹ̇ܐ ܠܹܗ ܠܲܣܝܵܓܼ ܓܲܠܠܵܘ̈ܗܝ<EOS>ܓܥ̣ܵܘ ܡܲܠܵܚܹ̈ܐ ܠܘܵܬܼ ܐܲܠܵܗܵܐ ܒܩܸܢܛܵܐ ܪܲܒܵܐ<EOS>ܕܐܘܿܢ ܒܵܪܘܿܝܵܐ ܠܵܐ ܬܚܲܝܸܒܼ ܠܲܢ ܒܕܸܡ ܙܲܕܿܝܼܩܵܐ<EOS>ܐܲܢ̄ܬܿ ܗ̄ܘ̣ ܡ̇ܪܝܵܐ ܕܫܲܠܝܼܛ ܥܲܠ ܟܠ ܒܝܲܡܵܐ ܘܝܲܒܼܫܵܐ<EOS>ܘܐܲܢ̄ܬܿ ܨܵܒܹ̇ܐ ܐܲܢ̄ܬܿ ܕܬܸܗܘܸܐ ܗܵܕܹܐ ܓܡܘܿܪ ܨܸܒܼܝܵܢܵܟ<EOS>ܫܩ݂ܲܠܘ ܡܲܠܵܚܹ̈ܐ ܠܝܵܘܢܵܢ ܘܲܫ̣ܕܼܵܘ ܒܲܝܢܵܬܼ ܠܲܠܠܹ̈ܐ<EOS>ܘܢܵܚ̣ܘ ܡܲܚܫܘܼܠܹ̈ܐ ܘܲܬܼܗܲܪܘ ܐ̄ܢܵܫܵܐ ܒܚܹܝܠ ܒܵܪܘܿܝܵܐ<EOS>ܢܕܲܪܘ ܬܘܼܒܼ ܢܸܕܪܹ̈ܐ ܘܫܲܠܸܡܘ ܐܸܢܘܿܢ ܒܵܬܲܪ ܙܲܒܼܢܵܐ<EOS>ܒܗܵܕܹܐ ܬܸܢܘܲܝ ܬܸܢܘܲܝ ܕܢܸܗܘܘܿܢ ܥܲܒܼ̈ܕܹܿܐ ܠܐܲܠܵܗ ܟܠܵܐ<EOS>ܢܦܲܠ̣ ܥܵܪܘܿܩܵܐ ܒܦܲܚܵܐ ܕܡܲܝܵ̈ܐ ܘܦܲܟܼ݂ܪܘܼܗܝ ܓܲܠܠܹ̈ܐ<EOS>ܟܲܕܼ ܕܵܝ̇ܢܝܼܢ ܗ̄ܘ̣ܵܘ ܚܲܪ̈ܫܹܐ ܒܫܸܬܼܩܵܐ ܠܦܵܪܘܿܫܘܼܬܹܗ<EOS>ܝܲܗ̄ܒܼ݂ ܕܲܝܵ̇ܢܵܐ ܐܵܦܵܦܵܣܝܼܣ ܒܵܬܲܪ ܢܸܓܼܕܵܘ̈ܗܝ<EOS>ܘܬܲܒܲܪ ܩܲܢܝܵܐ ܕܲܓܸܙܵܪ ܕܝܼܢܵܐ ܕܢܸܚܘܿܬܼ ܠܲܫܝܘܿܠ<EOS>ܚ̣ܦܲܪ ܠܹܗ ܩܲܒܼܪܵܐ ܠܡܝܼܬܼܵܐ ܚܲܝܵܐ ܒܓܼܘܼܫܡܵܐ ܚܲܝܵܐ<EOS>ܕܢܸܛܘܿܪ ܚܲܝܵܘ̈ܗܝ ܕܦܲܓܼܪܵܢܝܵܐ ܒܓܼܘܼܫܡܵܐ ܚܲܝܵܐ<EOS>ܢܚܸ݂ܬܼ ܦܘܼܩܕܵܢܵܐ ܒܵܬܲܪ ܢܘܼܢܵܐ ܘܢܲܓܼܕܹܿܗ ܠܪܵܘܡ̇ܐ<EOS>ܘܲܣܠܸܩ ܩܲܒܸܿܠ ܚܲܝܵܐ ܘܩܲܒܼ݂ܪܹܗ ܒܓܼܵܘܹܗ<EOS>ܥܲܠ̣ ܒܲܪ ܡܲܫܪ݂ܵܐ ܒܢܘܼܢܵܐ ܩܲܒܼܪܵܐ ܒܩܲܒܼܪܵܐ<EOS>ܘܐܲܚ̣ܕܹܿܗ ܪܸܡܙܵܐ ܠܬܲܪܥܵܐ ܒܐܲܦܵܘ̈ܗܝ ܕܡܝܼܬܼܵܐ ܚܲܝܵܐ<EOS>ܢܚܸ݂ܬܼ ܥܵܪܘܿܩܵܐ ܠܒܹܝܬܼ ܐܲܣܝܼܪܹ̈ܐ ܕܲܡܠܸܐ ܚܸܫܟܵܐ<EOS>ܘܐܸܣܲܪ̣ ܪܸ̈ܓܼܠܵܘܗܝ ܒܣܲܕܵܐ ܪܲܓܼܝܵܐ ܡܥܲܝܵ̈ܐ ܕܢܘܼܢܵܐ<EOS>ܥܪܲܩ ܡ̣ܢ ܝܲܒܼܫܵܐ ܘܨܵܕܹܗ ܝܲܡܵܐ ܘܝܲܗ̣̄ܒܹܿܗ ܠܢܘܼܢܵܐ<EOS>ܘܐܲܥܸܠ ܚܲܝܸܒܼܫܹܗ ܩܲܒܼܪܵܐ ܒܩܲܒܼܪܵܐ ܬܗܘܼܡ̇ܐ ܘܢܘܼܢܵܐ<EOS>ܐܹܝܘ ܬܸܕܡܘܼܪܬܵܐ ܕܲܒܼܒܲܪ ܡܲܬܲܝ ܡܸܣܬܲܥܪܵܐ ܗ̄ܘ̣ܵܬܼ<EOS>ܕܲܢ̣ܚܸܬܼ ܟܲܕܼ ܚܲܝ ܠܲܬܼܪܹܝܢ ܩܲܒܼܪ̈ܝܼܢ ܘܠܵܐ ܐܸܬܼܚܲܒܲܠ<EOS>ܐܹܝܘ ܥܲܢܝܼܕܼܵܐ ܕܡܸܬܼܠܵܘܸܐ ܗ̄ܘ̣ܵܐ ܟܲܕܼ ܚܲܝ ܠܲܫܝܘܿܠ<EOS>ܐܹܝܘ ܥܲܦܪܵܢܵܐ ܕܡܸܬܼܥܲܦܸܐ ܗ̄ܘ̣ܵܐ ܒܐܸܣܟܠ ܦܲܓܼܪܵܐ<EOS>ܐܹܝܘ ܡ̇ܝܘܿܬܼܵܐ ܕܲܩܒܼܝܼܪ ܟܠܹܗ ܘܚܲܝ ܟܲܕܼ ܡܲܚܼܬܼ<EOS>ܐܹܝܘ ܐܲܣܝܼܪܵܐ ܕܐܲܣܝܼܪ ܟܠܹܗ ܘܪܵܕܹܐ ܒܩܲܒܼܪܵܐ<EOS>ܠܵܐ ܗ̄ܘ̣ܵܐ ܒܚܲܝܠܵܐ ܕܚܹܝܠ ܚܲܝܘܼܬܼܵܐ ܚܝ̣ܵܐ ܡ̇ܝܘܿܬܼܵܐ<EOS>ܪܸܡܙܵܐ ܢܲܛܪܹܗ ܒܛܲܟܼܣܵܐ ܕܥܘܸܠܹ̈ܐ ܒܓܼܵܘ ܟܪ̈ܣܵܬܼܵܐ<EOS>ܠܵܐ ܡܸܬܼܩܲܝܡܝܼܢ ܚܲܝܹ̈ܐ ܕܐ̄ܢܵܫܵܐ ܒܸܠܥܵܕܼ ܐܵܐܲܪ<EOS>ܘܲܕܼܠܵܐ ܐܵܐܲܪ ܚ̣ܝܵܐ ܒܸܣܪܵܢܵܐ ܐܲܝܟ ܪ̈ܘܼܚܵܢܹܐ<EOS>ܠܵܘ ܕܝܼܠܹܗ ܗ̄ܘ̣ܵܬܼ ܕܢܸܥܪܘܿܩ ܢܸܛܫܸܐ ܘܠܵܐ ܢܸܫܬܲܕܲܪ<EOS>ܕܐ̄ܪܵܙܵܐ ܪܲܒܵܐ ܩܲܕܹܿܡ ܨܵܪ ܒܹܗ ܗܵܝ̇ ܕܲܥܬܼܝܼܕܵܪܐ<EOS>ܠܵܐ ܗ̄ܘ̣ܵܐ ܕܲܢܡܘܼܬܼ ܩܲܒܼܪܹܗ ܒܢܘܼܢܵܐ ܝܵ̇ܕܲܥ ܟܠܵܐ<EOS>ܒܝܲܕܼ ܡܲܚܲܬܿܬܹܗ ܪܫܲܡ̣ ܦܸܠ̈ܵܐܬܼܵܐ ܕܲܥܬܼܝܼ̈ܕܼܵܬܼܵܐ<EOS>ܒܝܲܕܼ ܒܲܪܢܵܫܵܐ ܥܬܼܝܼܕܼ ܗ̄ܘ̣ܵܐ ܕܢܸܥܒܸܿܕܼ ܚܲܝܹ̈ܐ ܠܟܼܠܵܐ<EOS>ܘܲܒܼܲܕܼ ܐ̄ܢܵܫܵܐ ܢܚܲܪܲܪ ܟܠܵܐ ܡ̣ܢ ܥܲܒܼܕܿܘܼܬܼܵܐ<EOS>ܒܡܵܘܬܵܐ ܕܐ̄ܢܵܫܵܐ ܥܬܼܝܼܕܼ ܗ̄ܘ̣ܵܐ ܕܢܸܫܪܸܐ ܫܘܼܠܛܵܢ ܡ̇ܘܬܵܐ<EOS>ܘܩܲܒܼܪܹܗ ܠܝܵܘܢܵܢ ܐܲܝܟ ܕܲܒܼܐ̄ܪܵܙܵܐ ܩܕܼܵܡ ܣܘܼܥܪܵܢܵܐ<EOS>ܠܵܐ ܚܲܙܹ̇ܐ ܗ̄ܘ̣ܵܐ ܦܲܓܼܪܹܗ ܕܡ̇ܪܵܢ ܚܒܼܵܠܵܐ ܒܲܫܝܘܼܠ<EOS>ܘܲܕܼܠܵܐ ܚܒܼܵܠܵܐ ܢܲܛ̣ܪܹܗ ܠܵܝܵܘܢܵܢ ܒܐ̄ܪܵܙ ܦܵܪܘܿܩܲܢ<EOS>ܬܠܵܬܼܵܐ ܝܘ̈ܡܝܼܢ ܒܲܡܥܵܘ̈ܗܝ ܕܡܘܼܢܵܐ ܩܲܒ̣ܪܹܗ ܠܝܵܘܢܵܢ<EOS>ܕܢܸܗܘܸܐ ܛܘܼܦܣܵܐ ܠܩܘܪܫܬܵܐ ܟܲܣܝܵܐ ܡ̇ܐ ܕܡܸܬܼܒܲܕܹܿܩ<EOS>ܢܘܼܢܵܐ ܚܲܝܵܐ ܗܘ̤ܵܐ ܠܹܗ ܩܲܒܼܪܵܐ ܠܨܵܐܲܪ ܐ̄ܪ̈ܙܹܐ<EOS>ܘܩܲܒܼܪܵܐ ܚܲܕܼܬܼܵܐ ܩܲܒܸܿܠ ܦܲܓܼܪܹܗ ܕܫܘܼܡܠܵܝ ܐ̄ܪ̈ܵܙܹܐ<EOS>ܚܕܲܬܵܐ ܒܐ̄ܪܵܙܵܐ ܡܸܣܬܲܥܪܵܐ ܗ̄ܘ̣ܵܬܼ ܨܹܝܕܼ ܒܲܪ ܡܲܬܲܝ<EOS>ܕܟܲܕܼ ܒܵܓܼ̇ܥ ܠܹܗ ܢܘܼܢܵܐ ܠܦܲܓܼܪܹܗ ܢܲܛܪ݂ܹܗ ܒܚܲܝܹ̈ܐ<EOS>ܚܲܕܼܬܼܵܐ ܗ̄ܘ̣ܵܐ ܕܹܝܢ ܐܵܦ ܫܘܼܡܠܵܝܵܐ ܕܐ̄ܪܵܙܹܗ ܕܝܵܘܢܵܢ<EOS>ܕܦܲܓܼܪܵܐ ܕܒܲܠܥܹܗ ܡ̇ܘܬܵܐ ܝܲܥܢܵܐ ܠܲܐ ܐܸܬܼܚܲܒܲܠ<EOS>ܚܲܕܼܬܼܝܼܢ ܐ̄ܪ̈ܵܙܹܐ ܕܲܥܬܼܝܼ̈ܕܵܬܼܵܐ ܘܲܡܠܹܝܢ ܬܲܗܪܵܐ<EOS>ܕܲܩܒܼܝܼܪ ܦܲܓܼܪܵܐ ܒܩܲܒܼܪܵܐ ܕܦܲܓܼܪܵܐ ܘܚܲܝ ܘܲܡܗܲܠܸܟ<EOS>ܐܘܼܪܚܵܐ ܚܕܲܬܵܐ ܕܪܲܫ ܒܲܪ ܡܲܬܲܝ ܩܕܼܵܡ ܣܘܼܥܪ̈ܵܢܹܐ<EOS>ܕܡ̇ܐ ܕܡܸܫܬܲܡ̄ܠܝܵܐ ܠܵܐ ܬܸܬܼܢܲܟܼܪܸܐ ܒܥܹܝܢ ܚܲܙܵܝܹ̈ܐ<EOS>ܡܸܛܠ ܩܘܼܫܬܵܐ ܕܦܘܼܪܩܵܢ ܥܲܡܡܹ̈ܐ ܗ̤ܘܲܝ̈ ܦܸܠ̈ܐܵܬܼܵܐ<EOS>ܕܡ̇ܐ ܕܡܸܬܼܦܲܪܩܝܼܢ ܐ̄ܢܵܫܵܐ ܒܐ̄ܢܵܫܵܐ ܠܵܐ ܢܸܬܼܦܲܠܓܼܘܿܢ<EOS>ܘܐܸܠܵܐ ܢܹܐܡܲܪ ܓܙܝܼܪܵܐ ܕܒܸܣܪܵܐ ܘܥܘܼܪܠܵܐ ܕܠܸܒܵܐ<EOS>ܡ̇ܢܵ̇ܘ ܚܲܝܠܵܐ ܕܲܟܼܣܸܐ ܒܐ̄ܪܵܙܵܐ ܕܫܲܡܸܫ ܝܵܘܢܵܢ<EOS>ܡ̇ܢܲܐ ܗ̄ܝܼ ܕܐܲܠܨܬ̤ ܕܝܵܘܡܹ̈ܐ ܬܠܵܬܼܵܐ ܢܸܗܘܸܐ ܒܢܘܼܢܵܐ<EOS>ܘܢܸܚܸܐ ܚܲܝܹ̈ܐ ܕܢܘܼܟܼܪܵܝܼܢ ܗ̄ܘ̣ܵܘ ܡ̣ܢ ܚܲܝ̈ ܕܐ̄ܢܵܫܵܐ<EOS>ܘܢܸܗܘܸܐ ܕܐܲܣܟܸܿܐ ܕܫܵܛ̣ ܦܘܼܩܕܵܢܵܐ ܘܡܸܠܲܬܼ ܡ̇ܪܹܗ<EOS>ܠܡܵܢ ܠܵܐ ܬܲܒܼܥ̣ܹܗ ܒܢܸܓܼ̈ܕܹܿܐ ܐ̄ܚܪ̈ܵܢܹܐ ܐܸܠܵܐ ܒܢܘܼܢܵܐ<EOS>ܐܸܡܲܬܼܝ ܢܲܓܸܿܕ ܠܲܒܼܢܲܝ̈ ܒܲܬܹܿܗ ܠܲܝܟ ܕܸܠܝܵܘܢܵܢ<EOS>ܘܡܲܢ̣ܘܼ ܕܲܚܒܼܝܼܫ ܟܲܕܼ ܚܲܝ ܒܲܫܝܘܿܠ ܐܲܝܟ ܒܲܪ ܡܲܬܼܝ<EOS>ܒܐܲܝܢܵܐ ܙܲܒܼܢܵܐ ܫܠܚ̣ ܟܵܪ̈ܘܿܙܵܘܗܝ ܠܒܹܝܬܼ ܢܘܼܟܼܪ̈ܵܝܹܐ<EOS>ܘܐܸܡܲܬܼܝ ܫܲܕܲܪ ܢܒܼܝܼܵܐ ܠܥܲܡܡܹ̈ܐ ܠܒܲܪ ܡ̣ܢ ܥܲܡܵܐ<EOS>ܡܸܛܠ ܡ̇ܢܵܐ ܠܵܐ ܐܸܬܼܢܲܒܿܝܼ ܒܐܲܪܥܵܐ ܕܲܝܗܘܼܕܼ<EOS>ܕܦܲܪܫܹܗ ܩܵܠܵܐ ܠܒܲܪ ܡ̣ܢ ܥܲܡܵܐ ܕܬܹܐܙܲܠ ܠܐܵܬܼܘܿܪ<EOS>ܓܠܝܼ ܬܲܚܦܝܼܬܼܵܐ ܒܲܪ ܐܲܒܼܪܵܗܵܡ ܕܪܲܡܝܵܐ ܒܐܲܦܲܝ̈ܟ<EOS>ܘܚܘܼܪ ܒܲܫܪܵܪܵܐ ܕܲܟܼܣܸܐ ܒܐ̄ܪܵܙܵܐ ܕܫܲܡܸܫ ܝܵܘܢܵܢ<EOS>ܣܲܒܼ ܫܘܿܫܸܦܵܐ ܕܲܦܪ݂ܲܣ ܡܘܼܫܹܐ ܘܦܘܼܫ ܡ̣ܢ ܩܸܢܛܵܐ<EOS>ܘܲܚܙ̣ܝܼ ܒܓܸܠܝܵܐ ܨܲܠܡܵܐ ܕܡܲܠܟܵܐ ܕܐܲܝܟܲܢ ܐܝܼܬܼܵܘܗܝ<EOS>ܒܪܝܼ ܘܐܸܣܬܲܟܲܠ ܦܵܪܘܿܫܵܐܝܼܬܼ ܒܣܸܦܪܵܝ ܪܘܼܚܵܐ<EOS>ܘܗܵܐ ܝܵ̇ܠܹܦ ܐܲܢ̄ܬܿ ܕܫܠܸܡ̣ܘ ܐ̄ܪ̈ܵܙܹܐ ܒܣܘܼܟܵܝ ܥܲܡܡܹ̈ܐ<EOS>ܐܲܩܸܬܼ ܗܵܘܢܵܟ ܒܐ̄ܪܵܙܵܐ ܚܲܕܼܬܼܵܐ ܕܨܵܪ ܒܲܪ ܡܲܬܲܝ<EOS>ܘܲܚܙܝܼ ܕܲܫܠܸܡ̣ܘ ܐ̄ܪ̈ܵܙܹܐ ܟܠܗܘܿܢ ܒܗܵܘ̇ ܕܲܨܠܲܒܼܬܼܝܗܝ<EOS>ܬܠܝܼ ܪܸܥܝܵܢܵܟ ܠܪܵܘܡ̇ܐ ܪܲܒܵܐ ܕܟܼܵܪܘܙܼܬܹܗ<EOS>ܘܦܲܚܸܡ ܐܘܼܪܚܹܗ ܕܠܲܕܒܹܝܬܼ ܥܲܡܡܹ̈ܐ ܕܲܦܢܵܘ̣<EOS>ܢܝܼܢܘܹܐ ܬܸܗܘܸܐ ܐܲܝܟ ܡܲܚܙܝܼܬܼܵܐ ܠܥܲܝܢܲܝ̈ ܠܸܒܵܟ<EOS>ܘܲܚܙܝܼ ܕܲܢܦܲܩ̣ ܩܵܠ ܦܘܼܪܩܵܢܵܐ ܠܐܲܪܒܲܥܦܸܢ̈ܝܵܢ<EOS>ܪܕܼܝܼ ܥܲܡ ܝܵܘܢܵܢ ܘܚܘܿܬܼ ܠܲܬܼܗܘܿܡ̇ܐ ܒܲܠܘܝܼܬܹܗ<EOS>ܘܗܵܐ ܡ̇ܛܹܐ ܐܲܢ̄ܬܿ ܠܪܵܘܡ̇ܐ ܕܲܠܥܸܠ ܒܫܘܼܠܵܡ ܐܘܪܚܵܟ<EOS>ܢܚܸ݂ܬܼ ܒܲܪ ܡܲܬܲܝ ܘܲܥܡ݂ܲܪ ܒܲܫܝܘܿܠ ܒܐ̄ܪܵܙ ܦܵܪܘܿܩܲܢ<EOS>ܘܢܲܛ̣ܪܹܗ ܪܸܡܙܵܐ ܠܐܘܼܟܼܠܵܐ ܕܪ̈ܵܚܫܵܐ ܒܲܡܥܲܝ̈ ܢܘܼܢܵܐ<EOS>ܨܲܠܝܼ ܩܒܼܝܼܪܵܐ ܒܗܲܝܟܲܠ ܢܘܼܢܵܐ ܦܵܪܘܿܫܵܐܝܼܬܼ<EOS>ܘܕܼܵܢ ܚܘܼܫܵܒܼܵܘ̈ܗܝ ܘܲܒܼܥ̣ܵܐ ܘܲܒܼܥ̣ܵܐ ܘܐܲܦܝܼܣ ܕܢܸܦܢܹܐ ܠܚܲܝܹ̈ܐ<EOS>ܫܡܲܥ ܩܵܠ ܒܵܥܘܼܬܼܝ ܐܲܠܵܗ ܟܠܵܐ ܘܨܘܼܬܼ ܦܸܬܓܼܵܡܲܝ̈<EOS>ܘܐܲܣܸܩ ܚܲܝܲܝ̈ ܡ̣ܢ ܐܲܒܼܕܵܢܵܐ ܠܘܵܬܼ ܚܲܝܘܼܬܼܵܐ<EOS>ܝܸܕܥܹ̇ܬܼ ܕܲܚܛܹ̇ܝܬܼ ܕܠܵܐ ܫܲܡܸܫܬܵܟ ܒܐܘܼܪܚܵܐ ܕܥܲܡܡܹ̈ܐ<EOS>ܗܵܐ ܐܲܠܸܦܬܵܢܝ ܒܚܲܝܲܝ̈ ܕܲܢ̣ܛܲܪܬܿ ܕܪܵܚܹ̇ܡ ܐ̄ܢܵܫܵܐ ܐܢ̄ܬܿ<EOS>ܠܦܘܼܪܩܵܢ ܐ̄ܢܵܫܵܐ ܩܪܲܝܬܵܢܝ ܕܐܹܙܲܠ ܒܸܣܡܲܬ̤ ܠܝܼ<EOS>ܦܪܘܿܩ ܠܲܐܣܝܼܪܘܼܬܼܝ ܕܐܸܦܘܿܩ ܐܲܦܢܸܐ ܡܝܼܬܹ̈ܐ ܠܚܲܝܹ̈ܐ<EOS>ܠܵܐ ܝܵ̇ܕܲܥ ܗ̄ܘ݂̇ܝܬܼ ܕܲܫܦܝܼܥ ܚܘܼܒܵܟ ܠܘܵܬܼ ܢܘܼܟܼܪ̈ܵܝܹܐ<EOS>ܚܕܼܵܐ ܝܵܪܬܿܘܼܬܼܵܐ ܣܸܒܼܪܹܬܼ ܕܲܩܢ݂ܲܝܬܿ ܘܠܵܗ̇ ܐܲܢ̄ܬܿ<EOS>ܪܢܹܝܬܼ ܕܐܹܢ ܥܵܐ̇ܠܝܼܢ ܥܲܡܡܹ̈ܐ ܥܘܼܪ̈ܠܹܐ ܠܓܼܵܘ ܝܵܪܬܿܘܼܬܼܵܟ<EOS>ܕܲܠܡܵܐ ܢܵܦܹ̇̄ܩ ܝܵܪܬܵܐ ܕܲܓܼ݂ܒܲܝܬܿ ܡ̣ܢ ܠܒܲܪ ܒܲܝܬܵܟ<EOS>ܐܲܝܟ ܨܸܒܼܝܵܢܵܐ ܢܵܡܘܿܣܵܝܵܐ ܕܵܢܹ̇ܬܼ ܗܵܕܹܐ<EOS>ܕܢܲܟܼܪܝܼ ܐܸܢܘܼܢ ܠܥܲܡܡܹ̈ܐ ܛܲܡ̈ܐܹܐ ܠܫܵܘܬܵܦܘܼܬܹܗ<EOS>ܗܵܫܵܐ ܕܫܸܡܥܹ̇ܿܬܼ ܡ̣ܢ ܣܵܝܘܿܡܹܗ ܕܩܵܪܹܐ ܠܥܲܡܡܹ̈ܐ<EOS>ܠܵܐ ܐܵܚܹ̇ܕܼ ܐ̄ܢܵܐ ܬܲܪܥܵܐ ܕܪ̈ܲܚܡܲܝ ܒܐܲܦܲܝ ܒܝܼܫܹ̈ܐ<EOS>ܬܸܥܘܿܠ ܒܵܥܘܼܬܼܝ ܩܕܼܵܡܲܝܟ ܐܲܠܵܗܝ ܘܐܸܚܸܐ ܒܡܸܠܬܼܵܟ<EOS>ܘܢܗܘܘܿܢ ܚܲܝܲܝ̈ ܐܵܬܼܵܐ ܕܚܲܝܹ̈ܐ ܠܡܝܼܬܹ̈ܐ ܕܥܵܘ̣ܠܵܐ<EOS>ܐܸܢܵܐ ܐܸܡ̇ܪܹܬܼ ܒܟܲܪܝܘܼܬܼ ܚܲܝܲܝ̈ ܕܠܲܝܬܿ ܦܘܼܪܩܵܢܵܐ<EOS>ܐܸܢ ܨܵܒܹ̇ܐ ܐܲܢ̄ܬܿ ܬܘܼܒܼ ܡ̇ܘܣܸܦ ܐ̄ܢܵܐ ܠܡܸܚܙܵܐ ܐܲܦܲܝ̈ܟ<EOS>ܐܲܫܘܵܢܝ ܕܐܸܦܪܘܿܥ ܢܸܕܼܪܵܐ ܕܣܸܦ̈ܘܵܬܼܝ ܒܐܲܪܥܵܐ ܕܚܲܝܹ̈ܐ<EOS>ܕܐܸܢ ܣܵܠܹ̇ܩ ܐ̄ܢܵܐ ܠܵܐ ܫܵܬܹ̇ܩ ܐ̄ܢܵܐ ܕܐܲܟܼܪܸܙ ܚܲܝܹ̈ܐ<EOS>ܐܹܝܘ ܠܲܨܠܘܿܬܼܵܐ ܕܲܚܒܲܝܼܫܵܐ ܗ̄ܘ̣ܵܬܼ ܩܲܒܼܪܵܐ ܒܩܲܒܼܪܵܐ<EOS>ܘܬܸܒܼܪܲܬ̤ ܫܘܼܪܵܐ ܕܢܘܼܢܵܐ ܘܡܲܝܵܐ ܘܕܲܐܦܲܝ̈ ܪܵܘܡ̇ܐ<EOS>ܐܹܝܘ ܠܐܲܣܝܼܪܵܐ ܕܒܸܐܟܿܣܘܿܪܝܼܵܐ ܕܥܘܿܡܩܵܐ ܕܡܲܝ̈ܵܐ<EOS>ܡ̣ܬܲܚ ܨܸܒܼܝܵܢܹܗ ܚܠܵܦ ܗܲܠ̈ܟܼܵܬܹܗ ܠܘܵܬܼ ܕܐܲܣܪܹ݂ܗ<EOS>ܐܹܝܘ ܠܲܩܒܼܝܼܪܵܐ ܕܲܡܬܲܪܓܸܿܡ ܗ̄ܘ̣ܵܐ ܥܲܡ ܩܵܒܼܘܿܪܹܗ<EOS>ܘܲܨܪܵܝܗܝ ܠܩܲܒܼܪܹܗ ܒܩܵܠ ܦܸܬܼܓܼܵܡܵܘ̈ܗܝ ܘܲܦ̣ܢܵܐ ܠܚܲܝܹ̈ܐ<EOS>ܟ̣ܬܲܒܼ ܐܸܓܲܪܬܵܐ ܣܵܦܪܵܐ ܕܪܘܼܚܵܐ ܒܥܘܼܡܩܵܐ ܕܡܲܝܵ̈ܐ<EOS>ܘܝܲܗ̄ܒܵܗ̇ ܠܗܵܘܢܵܐ ܕܢܸܥܘܿܠ ܢܸܩܪܸܐ ܩܕܼܵܡ ܝܵ̇ܕܲܥ ܟܠ<EOS>ܛܲܥܢ̣ܘܗ̇ ܙܵܘܥܹ̈ܐ ܪ̈ܘܼܚܵܢܵܝܹܐ ܘܝܲܗ̣̄ܒܿܘܼܗ̇ ܠܟܲܣܝܵܐ<EOS>ܘܦܲܢ̣ܝܘܼ ܨܹܐܕܼܵܘܗܝ ܩܵܠܵܐ ܕܣܲܒܼܪܵܐ ܕܢܸܦܢܹܐ ܠܚܲܝܹ̈ܐ<EOS>ܢܲܓܼܕܹܿܗ ܪܸܡܙܵܐ ܠܩܲܒܼܪܵܐ ܕܲܛܥܝܼܢ ܡܝܼܬܼܵܐ ܚܲܝܵܐ<EOS>ܕܢܲܣܸܩ ܦܲܓܼܪܵܐ ܕܲܩܒܼܝܼܪ ܒܲܡܥܵܘ̈ܗܝ ܠܐܲܬܼܪܵܐ ܕܚܲܝܹ̈ܐ<EOS>ܪܗܝܼܒܼ ܗ̄ܘ̣ܵܐ ܢܘܼܢܵܐ ܟܲܕܼ ܣܵܠܹ̇ܩ ܗ̄ܘ̣ܵܐ ܠܐܲܦܝܼ̈ ܝܲܒܼܫܵܐ<EOS>ܕܪܸܡܙܵܐ ܕܦܲܩ̣ܕܹܿܗ ܟܲܕܼ ܒܵܠܲ݁ܥ ܠܹܗ ܥܨܵܝܗܝ ܕܲܢܦܲܢܹܝܘܗܝ<EOS>ܚܸܒܼܠܹ̈ܐ ܕܪܸܡܙܵܐ ܥܵܨܹ̇ܝܢ ܗ̄ܘ̣ܵܘ ܠܹܗ ܕܢܸܦܪܘܿܥ ܕܲܢ̣ܣܲܒܼ<EOS>ܕܠܵܐ ܢܸܫܬܵܘܚܲܪ ܐ̄ܪܵܙܵܐ ܒܩܲܒܼܪܵܐ ܠܒܲܪ ܡ̣ܢ ܩܘܼܫܬܵܐ<EOS>ܣܸܠܩܲܬ̤ ܐܸܠܦܵܐ ܛܥܝܼܢܲܬܼ ܐ̄ܪܵܙܵܐ ܕܦܘܼܪܩܵܢ ܥܲܡܡܹ̈ܐ<EOS>ܘܣܵܡܲܬ̤ ܥܘܼܬܼܪܵܗ ܒܲܣܦܵܪ ܝܲܡܵܐ ܘܲܦܢܵܬ̤ ܠܐܲܬܼܪܵܗ̇<EOS>ܐܲܝܟܵܐ ܕܛܸܥܢܲܬ̤ ܟܲܕܼ ܚܸܙܩܲܬ̤ ܗ̄ܘ̣ܵܬܼ ܕܬܸܪܕܹܿܐ ܠܥܘܼܡܩܵܐ<EOS>ܬܲܡ̇ܢ ܢܸܦܩܲܬ̤ ܟܲܕܼ ܢܵܓܹ̇ܕ ܠܵܗ̇ ܪܸܡܙܵܐ ܕܚܲܝܠܵܐ<EOS>ܒܹܗ ܒܲܠܡܹܐܢܐ ܕܚܸܙܩܲܬ̤ ܬܲܡ̇ܢ ܢܵܚܲܬ̤<EOS>ܕܪܲܒܿ ܡܲܠܵܚܹ̈ܐ ܕܩܵܐܹ̇ܡ ܗ̄ܘ̣ܵܐ ܒܵܗ̇ ܠܬܲܡ̇ܢ ܢܲܓܼܕܵܗ̇<EOS>ܒܐܲܬܼܪܵܐ ܕܒܲܠܥ݂ܹܐ ܢܘܼܢܵܐ ܠܝܵܘܢܵܢ ܬܲܡ̇ܢ ܣܵܡ̣ܹܗ<EOS>ܕܬܲܡ̇ܢ ܫܲܡ̣ܥܵܗ̇ ܠܗܵܝ̇ ܒܲܪܬܼ ܩܵܠܵܐ ܕܲܥܪ̣ܵܩ ܡܸܢܵܗ̇<EOS>ܢܦܲܩ̣ ܒܲܪ ܡܲܬܿܝ ܘܲܚܙ̣ܵܐ ܢܘܼܗܪܵܐ ܘܲܫ̣ܡܲܥ ܩܵܠܵܐ<EOS>ܕܕܼܵܡܹ̇ܐ ܟܠܹܗ ܠܗܵܘ̇ ܩܲܕܼܡ̇ܝܵܐ ܕܬܹܐܙܠ ܠܐܵܬܼܘܿܪ<EOS>ܬܵܐ ܙܸܠ ܘܐܲܟܼܪܸܙ ܣܒܲܪܬܼܵܐ ܚܕܲܬܵܐ ܠܥܲܡܡܹ̈ܐ ܥܘܼܪ݁ܠܹܐ<EOS>ܕܗ̤ܘܲܝܬܿ ܐ̄ܪܵܙܵܐ ܫܲܠܡܵܐ ܐ̄ܪܵܙܵܟ ܒܝܲܕܼ ܣܘܼܥܪ݁ܵܢܹܐ<EOS>ܡܸܛܠ ܗܵܕܹܐ ܩܒܲ݁ܪܬܵܟ ܟܲܕܼ ܚܲܝ ܘܦܸܬܚܹ̇ܬܼ ܒܐܲܦܲܝ̈ܟ<EOS>ܕܬܸܦܬܲܚ ܬܲܪܥܵܐ ܩܕܼܵܡ ܢܘܼܟܼܪ̈ܵܝܹܐ ܠܡܸܥܲܠ ܨܹܐܕܲܝ<EOS>ܒܝܲܕܼ ܢܘܼܚܵܡܵܟ ܒܥܹ̇ܝܬܼ ܕܐܹܬܼܢܲܚܸܡ ܠܚܲܝܹ̈ܐ ܩܒܼܝܼܪܹ̈ܐ<EOS>ܗܵܐ ܐܲܠܸܦܬܵܟ ܦܘܼܪܩܵܢ ܚܲܝܲܝ̈ܟ ܦܪܘܿܩ ܠܐܲܒܿܝܼ̈ܕܹܐ<EOS>ܬܵܐ ܙܸܠ ܘܐܲܟܼܪܸܙ ܦܘܼܪܩܵܢ ܚܲܝܹ̈ܐ ܠܡܝܼ̈ܬܹܐ ܕܢܘܼܓܼܪܵܐ<EOS>ܘܢܲܚܸܡ ܐܸܢܘܿܢ ܒܣܲܒܼܪܵܐ ܚܲܝܵܐ ܕܲܬܼܝܵܒܼܘܼܬܼܵܐ<EOS>ܦܠܘܿܚܹܝܗ̇ ܠܐܲܪܥܵܐ ܕܫܸܡܥܵܐ ܕܐܸܕܼܢܵܐ ܕܪܸ̈ܥܝܵܢܲܝܗܘܿܢ<EOS>ܘܐܲܪܡ̇ܐ ܒܓܼܵܘܗ̇ ܙܲܪܥܵܐ ܛܵܒܼܵܐ ܕܕܸܚܠܲܬܼ ܩܘܼܫܬܵܐ<EOS>ܥܩܘܿܪ ܙܝܼܙܵܢܹ̈ܐ ܕܲܦܬܲܟܼܪܘܼܬܼܵܐ ܕܲܙܪܲܥ ܒܝܼܫܵܐ<EOS>ܘܲܙܪܘܿܥ ܩܵܠܵܐ ܚܕܲܕܼ ܒܵܪܘܿܝܵܐ ܫܲܠܝܼܛ ܥܲܠ ܟܠ<EOS>ܗܘ̤ ܠܲܡ ܐܲܠܦܹܗ ܐܘܼܪܚܵܐ ܕܥܲܡܡܹ̈ܐ ܟܲܕܼ ܠܵܐ ܨܵܒܹ̇ܐ<EOS>ܘܗܘ̤ ܠܹܗ ܐܲܠܸܦ ܕܙܵܕܹܩ ܗ̄ܘ̣ܵܐ ܠܹܗ ܠܡܸܪܚܲܡ ܥܲܡܡܹ̈ܐ<EOS>ܩܢܵܐ ܒܘܼܝܵܢܵܐ ܕܦܵܪܘܿܫܘܼܬܼܵܐ ܒܲܪ ܐܲܒܼܪܵܗܵܡ<EOS>ܕܲܩܪ̣ܵܐ ܠܥܲܡܡܹ̈ܐ ܒܲܟܼܝܵܢܘܼܬܼܵܐ ܕܒܹܝܬܼ ܐܲܒܼܪܵܗܵܡ<EOS>ܫܲܪܝܼ ܕܢܸܪܕܹܿܐ ܦܪܝܼܫ ܡ̣ܢ ܥܲܡܡܹ̈ܐ ܠܒܹܝܬܼ ܢܘܼܟܼܪ̈ܵܝܹܐ<EOS>ܘܲܪܕܼܵܐ ܒܐܘܼܪܚܵܐ ܠܘܲܥܕܵܐ ܕܐܵܬܼܘܿܪ ܐܲܝܟ ܕܐܸܬܼܦܲܩܲܕܼ<EOS>ܐܵܠܦܹܗ ܩܵܠܵܐ ܕܲܟܼܡܵܐ ܪܲܒܵܐ ܡܕܼܝܼܢܲܬܼ ܐܵܬܼܘܿܪ<EOS>ܕܝܵܘܡܹ̈ܐ ܬܠܵܬܼܵܐ ܪܕܼܵܐ ܒܓܼܵܘ ܐܵܬܼܘܿܪ ܟܲܕܼ ܡܲܟܼܪܸܙ ܒܵܗ̇<EOS>ܓܠ̣ܵܐ ܘܚܵܘܝܼ ܠܹܗ ܐܵܦ ܪܲܒܿܘܼܬܼܵܗ̇ ܕܡ̣ܢ ܐܲܠܵܗܵܐ ܗ̄ܝܼ<EOS>ܘܒܼܐܝܼܕܹܗ ܐܸܬܵܬ̤ ܠܣܲܓܵܝܼܐܘܼܬܼܵܐ ܕܥܘܼܬܪܵܐ ܘܐ̄ܢܵܫܵܐ<EOS>ܫܲܪܝܼ ܕܢܸܥܘܿܠ ܡܲܪܕܹܿܐ ܝܵܘܡ̇ܐ ܒܡܸܨܥܲܬܼ ܫܘܼܩܹ̈ܝܗ̇<EOS>ܘܥܲܡ ܡܲܪܕܿܝܼܬܹܗ ܫܲܪܝܼ ܒܩܵܠܵܐ ܡܠܸܐ ܠܘܼܚܵܡܵܐ<EOS>ܐܲܟܼܪܸܙ ܘܐܸܡ݂ܲܪ ܒܐܸܕܼܢܲܝ̈ ܟܠܢܵܫ ܩܵܠܵܐ ܕܪܘܼܓܼܙܵܐ<EOS>ܕܢܝܼܢܘܹܐ ܡܕܝܼܢ̄ܬܵܐ ܡܸܬܼܗܲܦܟܵܐ ܠܵܗ̇ ܥܲܠ ܥܵܡܘܿܪܹ̈ܝܗ̇<EOS>ܬܲܚܸܡ ܩܸܨܵܐ ܠܐܲܪܒܿܥܝܼܢ ܝܵܘܡܝܼ̈ܢ ܠܫܘܼܪܵܪ ܡܸܠܵܘ̈ܗܝ<EOS>ܕܐܸܢ ܗܘ̤ ܕܦܵܢܹ̇ܝܢ ܘܐܸܢ ܠܵܐ ܣܵܥܲܪ ܐܲܟܼܡܵܐ ܕܲܓܼܙܲܪ<EOS>ܠܵܐ ܗ̄ܘ̣ܵܐ ܗܦܘܼܟܼܝܵܐ ܐܲܟܼܪܸܙ ܒܲܠܚܘܿܕܼ ܒܲܪ ܥܸܒܼܪ̈ܵܝܹܐ<EOS>ܕܗܵܐ ܐܵܦ ܪ̈ܲܚܡܹܐ ܚ̣ܠܲܛ ܒܲܗܦܘܼܟܼܝܵܐ ܕܩܸܨܵܐ ܕܲܦܣܲܩ̣<EOS>ܒܩܵܠܹ̈ܐ ܕܚܝܼܠܹ̈ܐ ܐܲܪܗܸܒܼ ܐܸܢܘܿܢ ܠܩܲܫܝܲܝ̈ ܠܸܒܵܐ<EOS>ܕܢܲܚܸܬܼ ܐܸܢܘܿܢ ܡ̣ܢ ܪܵܡܘܼܬܼܵܐ ܠܘܵܬܼ ܡܘܼܟܵܟܼܵܐ<EOS>ܒܦܲܪܙ̄ܠܵܐ ܩܲܫܝܵܐ ܓܲܙܪܹܗ ܠܟܹܐܒܼܵܐ ܕܣܘܼܥܪ̈ܵܢܲܝܗܘܿܢ<EOS>ܕܠܵܐ ܢܦܘܼܫ ܥܵܘ̣ܠܵܐ ܒܙܵܘܥܲܝ̈ ܢܲܦܫܵܐ ܐܲܝܟ ܡܲܣܝܘܼܬܼܵܐ<EOS>ܣܲܡܵܐ ܕܥܲܙܝܼܙ ܣ̣ܵܡ ܠܹܗ ܠܫܘܼܚܢܵܐ ܕܪܸ̈ܥܝܵܢܲܝܗܘܿܢ<EOS>ܕܢܸܥܩܘܿܪ ܡܸܢܗܘܿܢ ܐܵܬܼܵܐ ܕܥܵܘ̣ܠܵܐ ܕܩܸܛܠܲܬ̤ ܐܸܢܘܿܢ<EOS>ܩ̣ܥܵܐ ܟܵܪܘܿܙܵܐ ܐܲܝܟ ܫܝܼܦܘܼܪܵܐ ܒܢܝܼܢܘܹܐ ܡܕܝܼܢ̄ܬܵܐ<EOS>ܘܫܲܓܼܫ̣ܘܼܗ̇ ܓܲܠܠܹ̈ܐ ܕܩܵܠ ܦܸܬܼܓܼܵܡܵܘ̈ܗܝ ܠܡܲܠܝܲܬܼ ܚܘܼܬܼܪܵܐ<EOS>ܢܫ݂ܲܒܼ ܒܵܗ̇ ܪ̈ܘܼܚܹܐ ܥܲܙܝܼ̈ܙܵܬܼܵܐ ܕܡܸܠܲܬܼ ܦܘܼܬܹܗ<EOS>ܘܪܸܥܠܲܬ̤ ܟܠܵܗ̇ ܕܩܪܝܼܒܼܵܐ ܗ̄ܘ̣ܵܬܼ ܠܘܵܬܼ ܡܲܦܘܼܠܬܵܐ<EOS>ܐܲܪܗܸܒܼ ܩܵܠܹܗ ܠܡܲܠ̈ܟܹܿܐ ܘܡ̇ܟܹ̈ܐ ܘܟܼܠ ܡܘܼܫ̈ܚܵܬܼܵܐ<EOS>ܘܟܲܢܸܫ ܐܸܢܘܿܢ ܠܫܸܡܥܵܐ ܚܲܕܼܬܼܵܐ ܕܟܼܵܪܘܿܙܘܼܬܹܗ<EOS>ܠܵܐ ܐܸܬܼܟܲܚܲܕܼ ܡ̣ܢ ܫܘܼܠܛܵܢܵܐ ܕܪܹܫܵܢܘܼܬܼܵܐ<EOS>ܘܠܵܐ ܫܩ݂ܲܠ ܒܐܲܦܹ̈ܐ ܕܥܘܼܬܼܪܵܐ ܘܬܼܵܓܼܵܐ ܕܝܲܩܝܼܪ ܡ̣ܢ ܟܠ<EOS>ܫܡ݂ܲܥܘ ܦܸܬܼܓܼܵܡܵܘ̈ܗܝ ܥܲܡܵܐ ܘܡܲܠܟܵܐ ܘܙܵܥ̣ܘ ܘܐܸܬܼܒܲܠܗܝܼܘ<EOS>ܘܟܲܕܼ ܫܝܼܛ ܘܲܒܼܣܸܐ ܡܲܪܗܸܒܼ ܩܵܠܹܗ ܠܡܲܠܟܲܝ̈ ܐܵܬܼܘܿܪ<EOS>ܟܸܢܫܝܼ̈ܢ ܐܸܬܼܛܲܝܲܒܼܘ ܗ̄ܘ̣ܵܘ ܠܡܸܫܡܲܥ ܡܸܠܬܹܗ<EOS>ܘܐܲܪܡܝܼ ܡܨܝܼܕܿܬܵܐ ܕܟܼܵܪܘܿܙܘܼܬܹܗ ܘܲܟܼܒ݂ܲܫ ܐܸܢܘܼܢ<EOS>ܨܵܕܲܬ̤ ܡܸܠܬܹܗ ܠܲܥܠܲܝܡܘܼܬܼܵܐ ܘܲܠܣܲܝܒܿܘܼܬܼܵܐ<EOS>ܘܦܸܟܼܪܵܬ̤ ܪܲܗܛܵܐ ܕܟܼܠܗܘܿܢ ܬܸܓܼܡܹ̈ܐ ܒܩܲܠܝܼܠܘܼܬܼܵܗ̇<EOS>ܡܛܵܬ̤ ܒܲܪܬܼ ܩܵܠܵܐ ܕܟܼܵܪܘܿܙܘܼܬܹܗ ܠܡܲܠܟܵܐ ܕܐܵܬܼܘܿܪ<EOS>ܘܲܫܒ݂ܲܩ ܬܵܓܹܗ ܘܫܵܛ̣ ܫܘܼܠܛܵܢܹܗ ܘܝܲܩܲܪ ܡܸܠܬܹܗ<EOS>ܐܲܟܼܪܸܙ ܩܵܠܵܐ ܕܲܡܠܹܐ ܚܲܫܵܐ ܠܟܼܠܹܗ ܥܲܡܵܐ<EOS>ܕܟܼܠܢܵܫ ܢܸܦܥܹܐ ܡ̣ܢ ܣܘܼܥܪ݁ܵܢܵܘܗܝ ܠܘܵܬܼ ܒܵܥܘܼܬܵܐ<EOS>ܢܸܣܢܸܐ ܠܥܵܘ̣ܠܵܐ ܕܣܲܢܘܼܬܼ ܢܲܦܫܲܢ ܕܥܲܒܼ݂ܕܲܢ ܛܲܡ̈ܐܹܐ<EOS>ܘܢܸܪܚܲܡ ܩܘܼܫܬܵܐ ܕܫܲܦܝܼܪ ܒܲܫܡܹܗ ܘܲܒܼܣܘܼܥܪ̈ܵܢܵܘܗܝ<EOS>ܢܠܘܼܛ ܠܲܚܛܝܼܬܼܵܐ ܕܦܸܪܣܲܬ̤ ܚܸܫܟܵܗ̇ ܥܲܠ ܪܸܥܝܵܢܲܢ<EOS>ܘܢܸܚܙܸܐ ܒܗܵܘܢܵܐ ܢܘܼܗܪܵܐ ܕܡܸܠܬܹܗ ܕܒܲܪ ܥܸܒܼܪ̈ܵܝܹܐ<EOS>ܢܲܥܢܸܐ ܢܲܦܫܲܢ ܒܦܘܼܠܚܵܢ ܨܵܘܡ̇ܐ ܡ̣ܢ ܚܘܼܬܚܵܬܹ̈ܐ<EOS>ܘܢܸܟܼܠܸܐ ܚܹܐܦܵܐ ܕܙܲܠܝܼܠܘܼܬܼܵܐ ܒܝܲܕܼ ܢܲܟܼܦܘܼܬܼܵܐ<EOS>ܢܸܚܣܘܿܟ ܦܘܼܡܲܢ ܡ̣ܢ ܡܹܐܟܼܘܼܠܬܵܐ ܬܘܼܪܣܵܝ ܦܲܓܼܪܵܐ<EOS>ܘܢܸܟܼܠܸܐ ܢܲܦܫܲܢ ܡ̣ܢ ܦܘܼܠܚܵܢܵܐ ܕܥܵܠܘܿܒܼܘܼܬܵܐ<EOS>ܐܵܦ ܚܲܝ̈ܘܵܬܸܿܐ ܢܨܘܼ̈ܡܢ ܥܲܡܲܢ ܡ̣ܢ ܬܘܼܪܣܵܝܵܐ<EOS>ܘܢܸܒܼܟܿܘܿܢ ܥܲܡܲܢ ܟܝܵܢܹ̈ܐ ܚܲܪ̈ܫܹܐ ܥܲܠ ܕܐܲܪܓܸܿܙܢܲܢ<EOS>ܡܲܢ̣ܘܼ ܝܵ̇ܕܲܥ ܐܸܢ ܚܵܐܹ̇ܢ ܠܲܢ ܐܲܠܵܗ ܟܠܵܐ<EOS>ܘܡܲܥܒܲܪ ܡܸܢܲܢ ܚܸܡܬܼܵܐ ܕܪܘܼܓܼܙܹܗ ܘܠܵܐ ܡ̇ܘܒܸܿܕ ܠܲܢ<EOS>ܚܙ̣ܵܐ ܗܵܘ̇ ܛܵܒܼܵܐ ܕܲܚܙܹܝܢ ܗ̄ܘ̣ܵܘ ܠܹܗ ܥܲܕܼܠܵܐ ܢܸܗܘܘܿܢ<EOS>ܕܬܵܒܼܘ ܥܵܘ̈ܠܹܐ ܘܚܲܠܸܦܘ ܚܸܡܬܹܗ ܠܘܵܬܼ ܬܲܪܥܘܼܬܼܵܐ<EOS>ܐܲܥܒܸܿܕܼ ܐܢܘܿܢ ܕܢܸܣܢܘܿܢ ܥܵܘ̣ܠܵܐ ܟܲܕܼ ܠܵܐ ܨܵܒܹ̇ܝܢ<EOS>ܘܐܲܩܸܨ ܪ̈ܲܚܡܵܘܗܝ ܠܦܵܪܘܿܫܘܼܬܼܵܐ ܕܲܬܼܘܵܬܼ ܢܵܦܫܵܐ<EOS>ܗܘ̤ ܢܓܲܕܼ ܐܸܢܘܿܢ ܒܪܸܡܙܵܐ ܟܲܣܝܵܐ ܠܘܵܬܼ ܝܲܕܲܥܬܹܗ<EOS>ܘܝܲܗ̣̄ܒܹܿܗ ܠܐܲܓܼܪܵܐ ܕܒܲܣܝܼܡܘܼܬܹܗ ܠܲܬܼܝܵܒܼܘܼܬܼܵܐ<EOS>ܠܵܘ ܢܝܼܢܘܵܝܹ̈ܐ ܕܲܪܫܘܼܗ̇ ܠܐܘܼܪܚܵܐ ܕܲܬܼܝܵܒܼܘܼܬܼܵܐ<EOS>ܟܲܣܝܵܐ ܒܚܘܼܒܹܿܗ ܓܠ̣ܵܐ ܟܲܣܝܘܼܬܹܗ ܠܲܒܼܢܲܝ̈ ܒܲܝܬܹܿܗ<EOS>ܒܗܘܿܢ ܗ̄ܘ̣ ܝܵܘܢܵܢ ܪܫܲܡ̣ ܦܸܠ̈ܐܬܼܵܐ ܕܲܥܬܼܝܼ̈ܕܼܵܬܼܵܐ<EOS>ܕܚܵܐܹ̇ܢ ܥܲܡܡܹ̈ܐ ܒܫܘܼܠܵܡ ܙܲܒܼܢܹ̈ܐ ܒܐܵܕܵܡ ܕܲܬܪܹܝܢ<EOS>ܚ̣ܙܵܐ ܟܵܪܘܿܙܵܐ ܕܚܲܠܸܛ ܛܵܒܼܵܐ ܪ̈ܲܚܡܹܐ ܒܪܘܼܓܼܙܹܗ<EOS>ܘܐܲܟܼܪܝܼ ܣܲܓܿܝܼ ܕܠܵܐ ܐܸܫܬܲܠܲܡ ܦܘܼܣܩܵܢ ܡܸܠܵܘ̈ܗܝ<EOS>ܦܥܵܐ ܠܹܗ ܕܢܸܪܕܹܿܐ ܒܐܘܼܪܚܵܐ ܕܝܲܨܪܹܗ ܐܲܝܟ ܕܲܒܼܩܲܕܡ̇ܐ<EOS>ܘܫܲܪܝܼ ܕܢܸܬܼܢܸܐ ܕܗܵܕܹܐ ܥܸܠܬܼܵܐ ܥܒܲܕܼܬܲܢܝ ܕܐܸܥܪܘܿܩ<EOS>ܐܘܿܢ ܠܲܡ ܡ̇ܪܝܵܐ ܠܵܐ ܗ̄ܘ̣ܵܬܼ ܡܸܠܲܬܼܝ ܟܲܕܼ ܐܸܢܵܐ ܒܐܲܪܥܝܼ<EOS>ܡܸܛܠ ܗܵܢܵܐ ܩܲܕܿܡܹܬܼ ܥܸܪܩܹ̇ܬܼ ܕܠܵܐ ܐܸܫܬܲܕܲܪ<EOS>ܝܵ̇ܕܲܥ ܗ̄ܘܹ̇ܝܬܼ ܓܹܝܪ ܕܐܲܠܵܗܵܐ ܐܲܢ̄ܬܿ ܣܲܓܝܼ ܪ̈ܲܚܡܹܐ<EOS>ܘܡܵܐ ܕܬܼܵܒܼܘ ܐ̄ܢܵܫܵܐ ܩܲܕܿܡ̇ܟ ܚܘܼܒܵܟ ܠܘܵܬܼ ܫܘܼܒܼܩܵܢܵܐ<EOS>ܘܡܸܟܹܿܝܠ ܕܲܗܘܹ̇ܝܬܼ ܐܲܝܟ ܕܲܓܵܠܵܐ ܩܕܼܵܡ ܢܘܼܟܼܪ̈ܵܝܹܐ<EOS>ܦܲܩܵܚ ܕܐܸܡܘܼܬܼ ܘܠܵܐ ܐܸܬܼܟܲܢܹܐ ܢܒܼܝܵܐ ܕܫܘܼܩܪܵܐ<EOS>ܛܵܒܼ ܟܸܪܝܲܬ̤ ܠܵܟ ܩ̣ܪܵܝܗܝ ܓܸܠܝܵܢܵܐ ܘܡܲܠܸܠ ܥܲܡܹܗ<EOS>ܘܦܲܢܝܼ ܠܡܵܪܹܗ ܥܕܲܡ̇ܐ ܠܡܵܘܬܵܐ ܡܛܵܬ̤ ܟܲܪܝܘܼܬܹܗ<EOS>ܚܙ̣ܵܐ ܥܸܒܼܪܵܝܵܐ ܕܲܦܢ̣ܵܘ ܥܘܼܪ̈ܠܹܗ ܘܩܲܒܸܿܠ ܕܲܢܡܘܼܬܼ<EOS>ܕܠܵܐ ܒܸܣܡܵܬ̤ ܠܹܗ ܚܵܬܵܬܼ ܡܝܼ̈ܬܹܐ ܕܥܲܡܡܹ̈ܐ ܛܲܡ̈ܐܹܐ<EOS>ܫܲܚ̣ܩܹܗ ܚܲܫܵܐ ܕܟܲܪܝܘܼܬܼ ܢܲܦܫܵܐ ܠܒܲܪ ܡ̣ܢ ܛܲܟܼܣܵܐ<EOS>ܘܲܓܼܒܼܵܐ ܡ̇ܘܬܵܐ ܛܵܒܼ ܡ̣ܢ ܚܲܝܹ̈ܐ ܕܠܵܐ ܢܸܬܿܕܲܓܲܠ<EOS>ܫܒ݂ܲܩ ܠܲܡܕܼܝܼܢ̄ܬܵܐ ܘܲܢܦܲܩ̣ ܕܢܸܥܡܲܪ ܝܼܚܝܼܕܼܵܐܝܼܬܼ<EOS>ܟܲܕܼ ܚܵܐ̇ܲܕ ܗ̄ܘ̣ܵܐ ܕܕܼܵܡ ܢܸܫܬܲܠܲܡ ܦܣܵܩܵܐ ܕܲܦܣܲܩ<EOS>ܡܛܲܠܬܼܵܐ ܥܒܼ݂ܵܕܼ ܠܹܗ ܕܲܢܕܲܝܲܪ ܒܗ̇ ܒܲܡܠܸܐ ܙܲܒܼܢܵܐ<EOS>ܒܗܵܕܹܐ ܬܸܢܘܲܝ ܕܲܟܼܒܲܪ ܗܵܘܹ̇ܐ ܡܸܕܹܿܡ ܕܲܓܼܙܲܪ<EOS>ܝܵ̇ܕܲܥ ܟܠܵܐ ܚܙ̣ܵܐ ܚܘܼܫܵܒܹܗ ܕܗܵܕܹܐ ܒܵܥܹ̇ܐ<EOS>ܘܢܲܓܼܕܹܿܗ ܡ̇ܪܹܗ ܠܘܵܬܼ ܚܵܘܣܵܢܵܐ ܒܝܕܼ ܢܸܣܝܵܢܵܐ<EOS>ܐܵܘܥܝܼ ܪܸܡܙܵܐ ܩܲܠܝܼܠܵܐܝܼܬܼ ܫܪܘܿܪܵܐ ܕܩܲܪܐܵܐ<EOS>ܘܲܦܪ̣ܵܣ ܛܲܪ̈ܦܵܘܗܝ ܠܥܸܠ ܡ̣ܢ ܝܵܘܢܵܢ ܘܲܚܕܼܝܼ ܠܩܘܼܒܼܠܹܗ<EOS>ܒܛܲܪ̈ܦܹܐ ܘܦܹܐܪܹ̈ܐ ܕܩܲܪܬܐ ܫܝܼܛܵܐ ܚܕܝܼ ܒܲܪ ܡܲܬܲܝ<EOS>ܕܲܚܙ̣ܵܐ ܬܲܗܪܵܐ ܕܡ̣ܢ ܫܹܠܝ ܝܼܥܑܵܐ ܘܲܛܥ݂ܲܢ ܦܹܐܪܹ̈ܐ<EOS>ܛܥ̣ܵܐ ܟܲܪܝܘܼܬܹܗ ܒܗܲܢܝܼܐܘܼܬܼܵܐ ܕܪܸܚܡܲܬܼ ܦܹܐܪܹ̈ܐ<EOS>ܐܸܬܼܒܲܝܲܢ ܕܡ̇ܢܲܐ ܗ̄ܝܼ ܥܸܠܬܼܵܐ ܕܡ̣ܢ ܫܹܠܝ ܗܲܒܸܿܒܼ<EOS>ܪܸܡܙܵܐ ܐܲܣܪܹ݂ܗ ܒܪܸܚܡܲܬܼ ܩܲܪܐܵܐ ܕܬܘܼܒܼ ܢܸܬܼܚܲܟܲܡ<EOS>ܕܡ̇ܐ ܫܵܒܹ̇ܠ ܠܹܗ ܢܸܚܲܫ ܣܲܓܿܝܼ ܘܢܹܐܠܲܦ ܥܸܠܬܹܗ<EOS>ܗܵܘ̇ ܦܘܼܩܕܵܢܵܐ ܕܝܲܗ̣̄ܒܹܿܗ ܡܸܢܫܸܠܝ ܘܐܲܣܪܹ݂ܗ ܒܚܘܼܒܹܿܗ<EOS>ܗܦ̣ܲܟ ܘܲܕܠܵܐ ܒܹܗ ܘܝܼܒܸܫ ܡܸܢܹܫܠܝ ܘܐܲܟܼܪܝܼ ܠܩܘܼܒܼܠܹܗ<EOS>ܠܫܵܘܒܵܐ ܩܲܫܝܵܐ ܪܡ݂ܲܙ ܦܘܼܩܕܵܢܵܐ ܘܲܢ̣ܫܲܒܼ ܡܸܢܫܹܠܝ<EOS>ܘܝܼܒܸܫ̣ ܩܲܪܬܵܐ ܘܲܚܡܵܘ̣ ܛܲܪ̈ܦܵܘܗܝ ܘܲܢ̣ܬܲܪܘ ܦܹܐܪ̈ܘܗܝ<EOS>ܨܸܚܲܬ̤ ܫܸܡܫܵܐ ܒܪܹܫܹܗ ܕܝܵܘܢܵܢ ܥܲܙܝܼܙܵܐܝܼܬܼ<EOS>ܘܥܲܦ̣ ܬܸܢ̈ܚܵܬܼܵܐ ܘܟܸܪܝܲܬ̤ ܢܵܦܫܹܗ ܘܲܫܸܐܠ ܡ̇ܘܬܵܐ<EOS>ܠܵܘ ܕܲܥܝܵܕܼܵܐ ܗ̄ܘ̣ ܫܵܘܒܵܐ ܕܲܗܘ̤ܵܐ ܥܲܠ ܟܵܪܘܿܙܵܐ<EOS>ܪܸܡܙܵܐ ܫܲܓܼܪܹܗ ܠܒܲܪ ܡ̣ܢ ܛܲܟܼܣܵܐ ܒܚܲܡܝܼܡܘܼܬܼܵܐ<EOS>ܗܵܘ̇ ܦܘܼܩܕܵܢܵܐ ܕܫܲܓܼܫܹܗ ܠܝܲܡܵܐ ܕܠܵܐ ܒܲܥܝܵܕܼܵܐ<EOS>ܗܘ̤ܝܘܼ ܕܫܲܓܼܪܹܗ ܠܨܸܡܚܵܐ ܕܫܸܡܫܵܐ ܠܒܲܪ ܡ̣ܢ ܛܲܟܼܣܵܐ<EOS>ܐܲܠܦܹܗ ܒܝܲܡܵܐ ܕܠܵܐ ܢܸܬܼܥܲܣܲܩ ܒܐܘܼܪܚܵܐ ܕܥܲܡܡܹ̈ܐ<EOS>ܘܟܼܵܘܢܹܗ ܒܩܲܪܬܵܐ ܕܠܵܐ ܬܸܟܼܪܸܐ ܠܹܗ ܒܚܲܝܹ̈ܐ ܕܐ̄ܢܵܫܵܐ<EOS>ܪܲܒܵܐ ܗܘ̤ܵܐ ܠܹܗ ܫܪܘܿܪܵܐ ܕܩܲܪܐܵܐ ܘܚܲܟܸܿܡ ܢܲܦܫܹܗ<EOS>ܘܐܲܣܪܹ̣̰ܗ ܒܚܘܼܒܵܐ ܠܘܵܬܼ ܚܲܛܵܝܹ̈ܐ ܟܲܕܼ ܠܵܐ ܨܵܒܹ̇ܐ<EOS>ܗܘ̤ܵܐ ܬܲܠܡܝܼܕܼܵܐ ܡܠܝܼܠܵܐ ܠܚܲܪܫܵܐ ܢܒܼܝܼܵܐ ܠܩܲܪܬܵܐ<EOS>ܘܝܼܠܸܦ ܣܸܦܪܵܐ ܩܢܹܐ ܒܘܼܝܵܢܵܐ ܡ̣ܢ ܫܲܬܿܝܼܩܵܐ<EOS>ܩ̣ܒܲܥ ܠܹܗ ܫܵܘܒܵܐ ܕܥܲܠ ܗܲܕܵܡ̇ܘ̈ܗܝ ܚܲܫܵܐ ܒܠܸܒܹܿܗ<EOS>ܘܫܲܪܝܼ ܚܵܢܹ̇ܐ ܒܝܲܕܼ ܢܸܣܝܵܢܵܐ ܠܘܵܬܼ ܚܵܘܣܵܢܵܐ<EOS>ܐܲܠܦܸܗ ܐ̄ܪܵܙܵܐ ܕܲܒܼܫܲܬܿܝܼܩܵܐ ܚܘܼܒܵܐ ܘܪ̈ܲܚܡܹܐ<EOS>ܘܦܲܫܸܩ ܐܸܢܹܝܢ ܒܝܲܕܼ ܓܸܠܝܵܢܵܐ ܕܠܵܐ ܬܸܟܼܪܸܐ ܠܹܗ<EOS>ܠܥܸ݂ܙ ܠܹܗ ܪܸܡܙܵܐ ܒܚܲܕܼ ܒܲܪܬܼ ܩܵܠܵ ܐܲܝܟ ܠܸܫܵܢܹܗ<EOS>ܕܥܲܠ ܡ̇ܢ ܐܲܟܼܪܝܼܬܿ ܥܲܠ ܫܲܬܿܝܼܩܵܐ ܕܗܲܒܸܿܒܼ ܡܸܢܫܹܠܝ<EOS>ܠܡܵܢ ܐܲܣܝܼܪ ܐܲܢ̄ܬܿ ܒܚܘܼܒܵܐ ܫܲܠܡܵܐ ܒܲܡܚܲܝܼ̈ܠܵܬܼܵܐ<EOS>ܘܠܵܐ ܩܵܪܹ̇ܒܼ ܐܲܢ̄ܬܿ ܠܲܫܒܼܝܼ̈ܚܵܬܼܵܐ ܕܩܵܢ̇ܝܢ ܐ̄ܢܵܫܵܐ<EOS>ܠܡܵܢ ܡܲܚܸܒܼ ܐܲܢ̄ܬܿ ܠܲܕܠܵܐ ܕܝܼܠܵܟ ܘܣܢܹ̇ܝܬܿ ܕܝܼܠܵܟ<EOS>ܘܲܠܡܵܢ ܩܵܨ̇ܦܲܬܿ ܒܚܲܝܹ̈ܐ ܕܐ̄ܢܵܫܵܐ ܐܲܝܟ ܠܵܐ ܐ̄ܢܵܫܵܐ<EOS>ܠܡܵܢ ܠܵܐ ܥܵܐ̇ܠܲܬܿ ܒܕܼܝܼܢܵܐ ܟܹܐܢܵܬ ܥܲܡ ܚܘܼܫܵܒܲܝ̈ܟ<EOS>ܘܐܲܢ̄ܬܿ ܒܵܟ ܕܵܐܹ̇ܢ ܥܲܡ ܪܸܥܝܵܢܵܟ ܒܗܵܠܹܝܢ ܕܝܼܠܵܟ<EOS>ܐܲܝܟܵܐ ܛܲܒܿܝܼܥ ܝܲܨܪܵܐ ܥܝܼܪܵܐ ܕܦܵܪܘܿܫܼܘܼܬܼܵܟ<EOS>ܕܠܵܐ ܡܲܪܓܸܿܫ ܐܲܢ̄ܬܿ ܒܲܟܼ̈ܢܵܘܵܬܼܵܟ ܐܲܝܟ ܕܲܒܼܕܼܝܼܠܵܟ<EOS>ܠܵܟ ܟܸܪܝܲܬ̤ ܠܵܟ ܥܲܠ ܚܘܼܒܵܠܵܐ ܕܩܲܪܐܵܐ ܚܲܪܫܵܐ<EOS>ܟܡܵܐ ܠܝܼ ܬܸܟܼܪܼܐ ܥܲܠ ܡܲܠܵܠܹ̈ܐ ܕܨܝܼܪܝܼܢ ܒܲܩܢܘܿܡܝ<EOS>ܠܵܟ ܐܲܥܝܼܩܵܟ ܫܵܘܒܵܐ ܓܲܠܝܵܐ ܒܓܼܘܼܫܡܵܐ ܕܲܠܒܲܪ<EOS>ܠܝܼ ܕܹܝܢ ܫܲܚܩ݂ܲܢܝ ܥܵܘ̣ܠܵܐ ܟܲܣܝܵܐ ܕܚܘܼܒܵܠ ܐ̄ܢܵܫܵܐ<EOS>ܐܲܢ̄ܬܿ ܥܲܠ ܫܝܼܛܵܐ ܩܢܹܝܬܿ ܚܵܘܣܵܢܵܐ ܘܚܲܫܵܐ ܪܲܒܵܐ<EOS>ܟܡܵܐ ܕܹܝܢ ܐܸܚܘܼܣ ܥܲܠ ܝܲܩܝܼܪܹ̈ܐ ܕܦܵܢܹ̇ܝܢ ܨܹܐܕܲܝ<EOS>ܚܙ̣̱ܝܼ ܪܸܒܿܘܵܬܵܐ ܬܲܪܬܲܥܸܣܪܹ̈ܐ ܕܫܲܒܼܪܹ̈ܐ ܙܥܘܼܪܹ̈ܐ<EOS>ܘܲܡܬܼܘܿܚ ܗܵܘܢܵܟ ܠܘܵܬܼ ܡܸܢܝܵܢܵܐ ܕܟܼܠܹܗ<EOS>ܚܘܼܣ ܒܲܪ ܡܲܬܲܝ ܕܠܵܐ ܢܸܬܼܚܲܒܲܠ ܟܲܪܟܼܵܐ ܪܲܒܵܐ<EOS>ܠܝܼ ܐܸܬܿܕܲܡ̇ܐ ܒܝܲܕܼ ܚܵܘܣܵܢܵܐ ܠܘܵܬܼ ܩܲܪ̈ܝܼܒܿܝܼܟ<EOS>ܡ̇ܢ ܝܵ̇ܬܲܪ ܐܲܢ̄ܬܿ ܒܚܘܼܒܵܠ ܐܲܬܼܪܵܐ ܕܡ̇ܘܒܸܿܕܼ ܪܘܼܓܼܙܵܐ<EOS>ܠܵܐ ܐ̄ܢܵܫ ܡ̇ܘܕܹܿܐ ܠܲܫܡܵܐ ܕܐܝܼܬܼܘܼܬܼܝ ܒܓܼܵܘ ܕܲܚܝܼܚܵܐ<EOS>ܬܪܘܨ ܨܸܒܼܝܵܢܵܐ ܠܢܝܼܫܵܐ ܕܪ̈ܲܚܡܲܝ ܘܲܚܢܲܝ ܠܩܘܼܒܼܠܹܗ<EOS>ܕܡܸܛܠ ܗܵܕܹܐ ܩܪܹܝܬܼܵܟ ܨܹܐܕܲܝ ܕܒܼܝܼ ܬܸܬܿܕܲܡܸܐ<EOS>ܕܵܘܩܵܐ ܣܵܡ̇ܬܵܟ ܕܬܲܦܢܸܐ ܨܹܐܕܲܝ ܠܥܲܡܡ̈ܐ ܕܲܛܥ̣ܵܘ<EOS>ܦܪܘܿܣ ܦܸܬܼܓܼܵܡܲܝ̈ܟ ܒܲܕܼܡܘܼܬܼ ܢܸܫ̈ܒܹܿܐ ܠܨܲܝܕܼܵܐ ܕܐ̄ܢܵܫܵܐ<EOS>ܡܨܝܼܕܿܬܵܐ ܕܚܘܼܒܵܐ ܥܬܼܝܼܕ ܐ̄ܢܵܐ ܕܐܸܦܪܘܿܣ ܥܲܠ ܟܠ ܥܲܡܡܝܼ̈ܢ<EOS>ܘܪܸܫܡܹ̇ܬܼ ܒܐܝܼܕܲܝ̈ܟ ܦܘܼܪܩܵܢ ܟܠܵܐ ܒܝܲܕܼ ܢܝܼܢܘܵܝܹ̈ܐ<EOS>ܠܐܲܪܒܲܥܦܸܢ̈ܝܵܢ ܡ̇ܬܼܿܚ ܐ̄ܢܵܐ ܠܵܗ̇ ܠܸܣܓܼܕܲܬܼ ܡ̇ܪܘܼܬܼܝ<EOS>ܘܗܵܐ ܚܵܘܝܼܬܵܗ̇ ܒܝܲܕܼ ܣܘܼܥܪ̈ܵܢܹܐ ܠܢܝܼܢܘܹܐ ܕܲܦܢܵܬ̤<EOS>ܚܲܝܕܼ ܡ̣ܢ ܓܸܢܣܵܟ ܥܬܼܝܼܕܼ ܐ̄ܢܵܐ ܕܐܹܣܝܼܡ ܐܲܝܟ ܪܲܒܿܚܲܝܠܵܐ<EOS>ܘܗܵܐ ܒܲܕܸܿܩܬܵܗ̇ ܠܙܵܟܼܘܼܬܼܝ ܕܲܥܠܵܘܗܝ ܒܝܲܕܼ ܢܸܨܚܵܢܲܝ̈ܟ<EOS>ܒܝܲܕܼ ܒܲܪܢܵܫܵܐ ܡܲܦܢܹܐ ܐ̄ܢܵܐ ܟܠ ܠܘܵܬܼ ܗܲܝܡܵܢܘܼܬܼܝ<EOS>ܒܛܘܼܦܣܵܐ ܕܝܼܠܹܗ ܩܪܹܝܬܼ ܢܝܼܢܘܵܝܹ̈ܐ ܠܟܼܪܘܿܙܘܼܬܼܵܐ<EOS>ܠܥܲܡܡܹ̈ܐ ܘܥܲܡܵܐ ܡܟܲܢܸܫ ܠܲܚܕܼܵܐ ܒܚܘܼܒܵܐ ܕܲܠܘܵܬܼܝ<EOS>ܘܕܸܪܫ̇ܬܼ ܐܘܼܪܚܵܐ ܩܕܼܵܡ ܡܹܐܬܼܝܼܬܹܗ ܒܐܘܼܪܚܵܐ ܕܐܵܬܼܘܿܪ<EOS>ܒܹܗ ܫܵܪܹܐ ܐ̄ܢܵܐ ܣܝܵܓܼ ܢܵܡܘܿܣܵܐ ܕܒܲܐܦܲܝ̈ ܥܲܡܡܹ̈ܐ<EOS>ܒܗܵܕܹܐ ܬܸܢܘܲܝ ܩܪܹܝܬܼ ܫܲܕܲܪܬܵܟ ܠܒܹܝܬܼ ܢܘܼܟܼܪ̈ܵܝܹܐ<EOS>ܒܲܝܐܹܗ ܟܲܣܝܵܐ ܐ̄ܪܵܙܵܢܵܐܝܼܬܼ ܠܒܲܪ ܥܸܒܼܪ̈ܵܝܹܐ<EOS>ܕܠܵܐ ܬܸܟܼܪܸܐ ܠܹܗ ܒܦܘܼܢܵܝ ܥܲܡܡܹ̈ܐ ܕܲܚ̣ܝܵܘ ܒܐܝܼܕܼܵܘ̈ܗܝ<EOS>ܐܲܠܦܹܗ ܒܕܝܼܠܹܗ ܕܢܸܪܚܲܡ ܕܝܼܠܹܗ ܐܲܝܟ ܦܵܪܘܿܫܵܐ<EOS>ܘܒܲܕܸܿܩ ܒܐܝܼܕܹܗ ܦܘܼܪܩܵܢ ܥܲܡܡܹ̈ܐ ܕܲܟܼܣܸܐ ܒܥܲܡܵܐ<EOS>ܚܵܘܝܹܗ ܒܐܘܼܪܚܵܐ ܚܕܲܬܵܐ ܕܟܼܵܪܘܙܘܼܬܼܵܐ<EOS>ܘܲܕܼܪܲܫ ܒܐܝܼܕܹܗ ܫܒܼܝܼܠܵܐ ܕܫܲܝܢܵܐ ܠܘܲܥܕܵܐ ܕܚܲܝܹ̈ܐ<EOS>ܒܗܵܕܹܐ ܬܸܢܘܲܝ ܡܲܬ̣ܚܹܗ ܠܪܲܗܛܵܐ ܕܲܢܒܼܝܼܘܼܬܼܵܐ<EOS>ܘܬܲܚܡܹܗ ܒܥܲܡܵܐ ܘܐܲܦܩܹܗ ܠܥܲܡܡܹ̈ܐ ܒܝܲܕܼ ܒܲܪ ܡܲܬܲܝ<EOS>ܠܘܵܬܼ ܫܘܼܠܵܡܵܐ ܕܟܼܵܪܘܿܙܘܼܬܹܗ ܚܵܐܲܪ ܗ̄ܘ̣ܵܐ ܟܠ<EOS>ܘܚܵܘܝܹܗ ܒܐܝܼܕܹܗ ܠܨܲܠܡܵܐ ܦܲܐܝܵܐ ܕܲܟܼܣܸܐ ܒܐ̄ܪܵܙܵܐ<EOS>ܒܪܝܼܟ ܕܲܪܫܲܡ̣ ܠܲܢ ܒܝܲܕܼ ܒܲܪ ܡܲܬܲܝ ܦܘܼܢܵܝ ܚܲܝܲܝ̈ܢ<EOS>ܬܵܘܕܿܝܼ ܠܟܲܣܝܵܐ ܕܲܓ̣ܠܵܐ ܒܕܝܼܠܲܢ ܥܲܠ ܟܲܣܝܘܼܬܹܗ<EOS>