ܬܚܘܝܬܐ ܕܪ̈ܥܘܬܐ<EOS>ܝܬܒܝܢ ܪ̈ܥܘܬܐ ܒܪܫܗ ܕܓܙܪܐ<EOS> ܘܝܗܒܝܢ ܠܗ ܠܥܢܐ ܡܐܟܘܠܬܐ ܕܚ̈ܝܐ<EOS> ܡܢ ܕܫܗܪ<EOS>ܘܥܡܠ ܥܠ ܐ̈ܦܝ ܥܢܗ<EOS> ܒܛܝܠ ܠܗ ܥܠܝܗ ܥܠ ܡܪܥܝܬܗ<EOS> ܘܬܠܡܝܕܗ ܗܘ ܕܪܥܝܢ ܛܒܐ<EOS> ܕܝܗܒ ܢܦܫܗ ܥܠ<EOS>ܐ̈ܦܝ ܥܢܗ<EOS> ܘܡܢ ܕܠܐ ܡܗܦܟ ܠܓܙܪܗ ܫܦܝܪ<EOS> ܠܐܓܝܪܐ ܡܬܕܡܐ<EOS> ܕܠܐ ܒܛܝܠ ܠܗ ܥܠܝܗ ܥܠ ܥܢܐ<EOS> ܐܬܕܡܘ<EOS>ܐܘ ܪ̈ܥܘܬܐ<EOS> ܠܗ̈ܢܘܢ ܪ̈ܥܘܬܐ ܟܐ̈ܢܐ ܩܕܡ̈ܝܐ<EOS> ܪܥܐ ܝܥܩܘܒ ܥܢܗ ܕܠܒܢ<EOS> ܘܢܛܪ ܘܥܡܠ ܘܫܗܪ ܘܢܣܒ<EOS>ܐܓܪܐ<EOS> ܐܡܪ ܓܝܪ ܝܥܩܘܒ ܠܠܒܢ<EOS> ܕܗܐ ܥܣܪܝܢ ܠܝ ܫܢ̈ܝܢ ܥܡܟ<EOS> ܥܢܟ ܘܓܙܪ̈ܝܟ ܠܐ ܓܙܝܬ<EOS> ܘܕܟܪ̈ܐ<EOS>ܕܥܢܟ ܠܐ ܐܟܠܬ<EOS> ܕܬܒܝܪܐ ܠܐ ܐܝܬܝܬ ܠܟ<EOS> ܕܡܢ ܐܝ̈ܕܝ ܬܒܥ ܗܘܝܬ ܠܗ<EOS> ܒܐܝܡܡܐ ܐܟܠܢܝ ܫܘܒܐ<EOS>ܘܓܠܝܕܐ ܒܠܠܝܐ<EOS> ܦܪܕܬ ܫܢܬܝ ܡܢ ܥܝ̈ܢܝ<EOS> ܚܙܘ ܪ̈ܥܘܬܐ ܠܪܥܝܐ ܗܢܐ<EOS> ܟܡܐ ܒܛܝܠ ܗܘܐ ܠܗ ܥܠ<EOS>ܡܪܥܝܬܗ<EOS> ܥܝܪ ܗܘܐ ܒܠܠܝܐ ܠܡܛܪ<EOS> ܘܫܗܪ ܗܘܐ ܘܥܡܠ ܒܐܝܡܡܐ ܠܡܪܥܐ<EOS> ܝܥܩܘܒ ܪܥܝܐ ܘܝܘܣܦ ܪܥܝܐ<EOS>ܘܐܚ̈ܘܗܝ ܪ̈ܥܘܬܐ<EOS> ܡܘܫܐ ܪܥܝܐ<EOS> ܘܐܦ ܕܘܝܕ ܪܥܝܐ<EOS> ܘܥܡܘܣ ܪܥܝܐ<EOS> ܗܠܝܢ ܟܠܗܘܢ ܪ̈ܥܘܬܐ<EOS> ܕܪܥܘ<EOS>ܥܢܐ ܘܕܒܪܘ ܫܦܝܪ<EOS>ܘܠܡܢܐ ܕܝܢ ܚܒܝܒܝ ܗܠܝܢ ܪ̈ܥܘܬܐ<EOS> ܠܘܩܕܡ ܥܢܐ ܪܥܝܢ ܗܘܘ<EOS> ܘܗܝܕܝܢ ܡܬܓܒܝܢ ܗܘܘ<EOS>ܕܢܪܥܘܢ ܒ̈ܢܝ ܐܢܫܐ<EOS> ܐܠܐ ܡܛܠ ܕܢܐܠܦܘܢ<EOS> ܐܝܟܢܐ ܒܛܝܠ ܠܗ ܠܪܥܝܐ ܥܠ ܥܢܗ<EOS> ܘܫܗܪ ܘܥܡܠ ܥܠ ܐ̈ܦܝ<EOS>ܥܢܗ<EOS> ܘܡܐ ܕܐܝܠܦܘ ܙܢ̈ܝ ܪ̈ܥܘܬܐ<EOS> ܡܬܓܒܝܢ ܗܘܘ ܠܡܕܒܪܢܘܬܐ<EOS> ܪܥܐ ܝܥܩܘܒ ܥܢܗ ܕܠܒܢ<EOS> ܘܥܡܠ ܘܫܗܪ<EOS>ܘܕܒܪ ܫܦܝܪ<EOS> ܘܗܝܕܝܢ ܪܥܐ ܘܕܒܪ ܫܦܝܪ ܠܒܢܘ̈ܗܝ<EOS> ܘܐܠܦ ܐܢܘܢ ܛܘܦܣܐ ܕܪܥܝܘܬܐ<EOS> ܘܝܘܣܦ ܪܥܐ ܗܘܐ<EOS>ܥܡ ܐ̈ܚܘܗܝ ܥܢܐ<EOS> ܘܒܡܨܪܝܢ ܗܘܐ ܡܕܒܪܢܐ ܠܥܡܐ ܣܓܝܐܐ<EOS> ܘܗܦܟ ܐܢܘܢ ܐܝܟ ܪܥܝܐ ܛܒܐ ܠܓܙܪܗ<EOS>ܘܡܘܫܐ ܪܥܐ ܥܢܐ ܕܝܬܪܘܢ ܚܡܘܗܝ<EOS> ܘܐܬܓܒܝ ܡܢ ܥܢܐ ܕܢܪܥܐ ܠܥܡܗ<EOS> ܘܐܝܟ ܪܥܝܐ ܛܒܐ ܕܒܪ ܐܢܘܢ<EOS>ܫܩܝܠ ܗܘܐ ܡܘܫܐ ܚܘܛܪܗ ܥܠ ܟܬܦܗ<EOS> ܘܐܙܠ ܒܪܫܗ ܕܥܡܐ ܕܡܕܒܪ ܗܘܐ<EOS> ܘܪܥܐ ܐܢܘܢ ܐܪܒܥܝܢ ܫܢ̈ܝܢ<EOS>ܘܫܗܪ ܘܥܡܠ ܥܠ ܐ̈ܦܝ ܥܢܗ<EOS> ܘܪܥܝܐ ܚܦܝܛܐ ܘܛܒܐ<EOS> ܟܕ ܨܒܐ ܡܪܗ ܕܢܥܛܐ ܐܢܘܢ<EOS> ܡܛܠ ܚܛܗ̈ܝܗܘܢ<EOS>ܕܣܓܕܘ ܠܥܓܠܐ<EOS> ܨܠܝ ܡܘܫܐ ܘܒܥܐ ܡܢ ܡܪܗ ܘܐܡܪ<EOS> ܕܐܘ ܫܒܘܩ ܠܥܡܐ ܚܛܗ̈ܝܗܘܢ<EOS> ܘܐܠܐ ܥܛܝܢܝ ܡܢ<EOS>ܣܦܪܟ ܕܟܬܒܬ<EOS> ܗܢܘ ܪܥܝܐ ܟܫܝܪܐ<EOS> ܕܢܦܫܗ ܐܫܠܡ ܥܠ ܐ̈ܦܝ ܥܢܗ<EOS> ܗܘ ܡܕܒܪܢܐ ܢܨܝܚܐ<EOS> ܕܝܗܒ ܢܦܫܗ<EOS>ܥܠ ܐ̈ܦܝ ܥܢܗ<EOS> ܘܗܢܘ ܐܒܐ ܡܪܚܡܢܐ<EOS> ܕܪܚܦ ܥܠ ܒܢܘ̈ܗܝ ܘܪܒܝ ܐܢܘܢ<EOS> ܘܐܠܦ ܡܘܫܐ ܪܒܐ ܥܠܢܐ<EOS>ܚܟܝܡܐ<EOS> ܕܝܕܥ ܠܡܗܦܟܘ ܓܙܪܐ<EOS> ܠܝܫܘܥ ܒܪܢܘܢ ܓܒܪܐ ܕܪܘܚܐ<EOS> ܕܕܒܪ ܓܙܪܐ ܡܫܪܝܬܐ ܟܠܗ ܕܐܝܣܪܝܠ<EOS>ܚܪܒ ܡ̈ܠܟܐ ܘܟܒܫ ܐܪܥܐ<EOS> ܘܝܗܒ ܠܗܘܢ ܐܪܥܐ ܒܝܬ ܡܪܥܝܬܐ<EOS> ܘܦܠܓ ܡܪܒܥܐ ܕܝܪ̈ܐܘܕܝܪܐ ܠܥܢܗ<EOS>ܪܥܐ ܬܘܒ ܕܘܝܕ ܥܢܐ ܕܐܒܘܗܝ<EOS> ܘܡܢ ܥܢܐ ܐܬܕܒܪ ܠܡܪܥܐ ܠܥܡܗ<EOS> ܘܪܥܐ ܐܢܘܢ ܒܬܡܝܡܘܬܐ ܕܠܒܗ<EOS>ܘܒܣܘܟܠܐ ܕܐܝ̈ܕܘܗܝ ܕܒܪ ܐܢܘܢ<EOS> ܘܟܕ ܡܢܝܗܝ ܕܘܝܕ ܠܓܙܪܐ ܕܥܢܗ<EOS> ܣܠܩ ܒܗܘܢ ܪܘܓܙܐ<EOS> ܘܫܪܝܘ<EOS>ܡܬܚܪܒܝܢ<EOS> ܗܝܕܝܢ ܐܫܠܡ ܕܘܝܕ ܢܦܫܗ ܥܠ ܐ̈ܦܝ ܥܢܗ<EOS> ܟܕ ܡܨܠܐ ܗܘܐ ܘܐܡܪ<EOS> ܡܪܝܐ ܐܠܗܐ<EOS> ܐܢܐ ܚܛܝܬ<EOS>ܕܡܢܝܬ ܠܐܝܣܪܝܠ<EOS> ܬܗܘܐ ܐܝܕܟ ܒܝ ܘܒܒܝܬ ܐܒܝ<EOS> ܗܠܝܢ ܥܢܐ ܬܡܝܡ̈ܬܐ ܡܢܐ ܚ̈ܛܝ<EOS> ܘܐܦ ܟܠܗܘܢ<EOS>ܪ̈ܥܘܬܐ ܟܫܝܪ̈ܐ<EOS> ܗܟܢܐ ܝܗܒܝܢ ܗܘܘ ܢܦܫܗܘܢ ܥܠ ܐ̈ܦܝ ܥܢܗܘܢ<EOS>ܘܐܝܠܝܢ ܪ̈ܥܘܬܐ ܕܠܐ ܐܬܒܛܠ ܠܗܘܢ ܥܠ ܥܢܐ ܗܠܝܢ ܐܢܘܢ ܐܓܝܪ̈ܐ<EOS> ܕܢܦܫܗܘܢ<EOS>ܒܠܚܘܕ ܪܥܝܢ ܗܘܘ<EOS> ܡܛܠܗܢܐ ܩܪܐ ܠܗܘܢ ܢܒܝܐ<EOS> ܘܐܡܪ ܠܗܘܢ<EOS> ܐܘ ܪ̈ܥܘܬܐ ܕܡܘܒܕܝܢ ܘܡܒܕܪܝܢ ܥܢܐ<EOS>ܕܡܪܥܝܬܝ<EOS> ܫܡܥܘ ܦܬܓܡܗ ܕܡܪܝܐ<EOS> ܗܟܢܐ ܐܡܪ ܡܪܝܐ<EOS> ܗܐ ܣܥܪ ܐܢܐ ܠܥܢܝ<EOS> ܐܝܟ ܕܣܥܪ ܪܥܝܐ ܠܓܙܪܗ<EOS>ܒܝܘܡܐ ܕܙܝܩܐ<EOS> ܘܬܒܥ ܐܢܐ ܠܥܢܝ ܡܢ ܐܝ̈ܕܝܟܘܢ<EOS> ܐܘ ܪ̈ܥܘܬܐ ܣܟ̈ܠܐ<EOS> ܥܡܪܐ ܕܥܢܐ ܠܒܫܝܢ ܐܢܬܘܢ<EOS>ܘܒܣܪܐ ܕܫܡ̈ܝܢܬܐ ܐܟܠܝܢ ܐܢܬܘܢ<EOS> ܘܥܢܐ ܠܐ ܪܥܝܢ ܐܢܬܘܢ<EOS> ܕܡܪܥܐ ܠܐ ܐܣܝܬܘܢ<EOS> ܘܕܬܒܝܪܐ ܠܐ<EOS>ܥܨܒܬܘܢ<EOS> ܕܟܪܝܗܐ ܠܐ ܚܝܠܬܘܢ<EOS> ܘܕܐܒܝܕܐ ܘܕܡܒܕܪܐ ܠܐ ܟܢܫܬܘܢ<EOS> ܘܥܫܝ̈ܢܬܐ ܘܫܡ̈ܝܢܬܐ ܠܐ<EOS>ܢܛܪܬܘܢ<EOS> ܐܠܐ ܒܩܛܝܪܐ ܫܥܒܕܬܘܢ ܐܢܝܢ<EOS> ܘܪܥܝܐ ܛܒܐ ܪܥܝܢ ܐܢܬܘܢ<EOS> ܘܡܕܡ ܕܝܬܪ ܕܝܫܝܢ ܐܢܬܘܢ<EOS>ܒܪ̈ܓܠܝܟܘܢ<EOS> ܘܡܝܐ ܒܣܝ̈ܡܐ ܫܬܝܢ ܐܢܬܘܢ<EOS> ܘܡܕܡ ܕܝܬܪ ܕܠܚܝܢ ܐܢܬܘܢ ܒܪ̈ܓܠܝܟܘܢ<EOS> ܘܥܢܝ ܪܥܝ<EOS>ܕܘܫܐ ܕܕܫ ܪ̈ܓܠܝܟܘܢ<EOS> ܘܐܫܬܝ ܡܝܐ ܕܕܠܚ ܪ̈ܓܠܝܟܘܢ<EOS> ܗܠܝܢ ܐܢܘܢ ܪ̈ܥܘܬܐ ܝܥ̈ܢܐ ܘܫ̈ܦܠܐ<EOS>ܘܐܓܝܪ̈ܐ<EOS> ܕܠܐ ܪܥܘ ܥܢܐ ܘܕܒܪܘ ܫܦܝܪ<EOS> ܘܠܐ ܦܨܝܘ ܐܢܝܢ ܡܢ ܕܐ̈ܒܐ<EOS> ܡܐ ܕܐܬܐ ܕܝܢ ܪܥܝܐ ܪܒܐ<EOS>ܩܪܐ ܪܒ ܪ̈ܥܘܬܐ ܘܣܥܪ ܥܢܗ<EOS> ܘܦܩܕ ܓܙܪܗ<EOS> ܘܡܝܬܐ ܪ̈ܥܘܬܐ ܗܢܘܢ<EOS> ܘܥܒܕ ܥܡܗܘܢ ܚܘܫܒܢܐ<EOS> ܘܡܚܝܒ<EOS>ܠܗܘܢ ܒܥܒ̈ܕܝܗܘܢ<EOS> ܘܥܝܠܝܢ ܕܪܥܘ ܥܢܐ ܫܦܝܪ<EOS> ܡܚܕܐ ܠܗܘܢ ܪܒ ܪ̈ܥܘܬܐ<EOS> ܘܡܘܪܬ ܠܗܘܢ ܚܝ̈ܐ<EOS>ܘܢܝܚܐ<EOS> ܐܘ ܪܥܝܐ ܒܘܪܐ ܘܣܟܠܐ<EOS> ܕܫܒܩܬ ܥܢܝ ܥܠ ܐܝܕܟ ܕܝܡܝܢܐ ܘܥܠ ܥܝܢܟ ܕܝܡܝܢܐ<EOS> ܥܠ ܕܐܡܪܬ<EOS>ܥܠܝܗ ܥܠ ܥܢܐ<EOS> ܕܡܝܬܐ ܬܡܘܬ<EOS> ܘܕܐܒܕܐ ܬܐܒܕ<EOS> ܘܐܝܕܐ ܕܡܫܬܚܪܐ ܗܝ ܬܐܟܘܠ ܒܣܪܐ ܕܚܒܪ̈ܬܗ<EOS> ܡܛܠ<EOS>ܗܢܐ<EOS> ܗܐ ܡܥܘܪ ܐܢܐ ܥܝܢܟ ܕܝܡܝܢܐ<EOS> ܘܡܘܒܫ ܐܢܐ ܕܪܥܟ ܕܝܡܝܢܐ<EOS> ܥܝܢܟ ܕܒܫܘܚܕܐ ܚܪܬ ܬܣܡܐ<EOS>ܘܐܝܕܟ ܕܠܐ ܕܒܪܬ ܒܟܢܘܬܐ ܬܣܬܪܚ<EOS> ܘܐܢܬܝܢ ܠܡ ܥܢܝ ܥܢܐ ܕܡܪܥܝܬܝ<EOS> ܒܢ̈ܝ ܐܢܫܐ ܐܢܬܝܢ<EOS> ܘܐܢܐ<EOS>ܐܢܐ ܡܪܝܐ ܐܠܗܟܝܢ<EOS> ܗܐ ܡܢ ܗܫܐ ܐܪܥܝܟܝܢ<EOS> ܒܝܬ ܪܥܝܐ ܛܒܐ ܘܫܡܝܢܐ<EOS>ܘܪܥܝܐ ܛܒܐ ܝܗܒ ܢܦܫܗ ܥܠ ܐ̈ܦܝ ܥܢܗ<EOS> ܘܬܘܒ ܐܡܪ<EOS> ܕܐܝܬ ܠܝ ܥܪ̈ܒܐ ܐܚܪ̈ܢܐ<EOS>ܘܐܦ ܠܗܘܢ ܘܠܐ ܠܝ ܠܡܝܬܝܘ ܐܢܘܢ ܠܟܐ<EOS> ܘܬܗܘܐ ܥܢܐ ܟܠܗ ܚܕܐ<EOS> ܘܚܕ ܪܥܝܐ<EOS> ܘܐܒܝ ܡܛܠ ܗܢܐ ܪܚܡ<EOS>ܠܝ<EOS> ܕܢܦܫܝ ܝܗܒ ܐܢܐ ܥܠ ܐ̈ܦܝܗ ܕܥܢܐ<EOS> ܘܬܘܒ ܐܡܪ<EOS> ܕܐܢܐ ܐܢܐ ܬܪܥܗ ܕܥܢܐ<EOS> ܘܒܝ ܟܠ ܕܥܐܠ ܢܚܐ<EOS>ܘܢܥܘܠ ܘܢܦܘܩ<EOS> ܘܪܥܝܐ ܢܫܟܚ<EOS> ܐܬܕܡܘ ܐܘ ܪ̈ܥܘܬܐ ܠܗܢܐ ܪܥܝܐ ܚܦܝܛܐ<EOS> ܪܫܐ ܕܟܠܗ ܡܪܥܝܬܐ<EOS> ܕܟܡܐ<EOS>ܐܬܒܛܠ ܠܗ ܥܠ ܓܙܪܗ<EOS> ܘܩܪܒ ܪ̈ܚܝܩܬܐ<EOS> ܘܐܦܢܝ ܛܥܝ̈ܬܐ<EOS> ܘܣܥܪ ܟܪ̈ܝܗܬܐ<EOS> ܘܚܝܠ ܡܚ̈ܝܠܬܐ<EOS> ܘܥܨܒ<EOS>ܬܒܝܪ̈ܬܐ<EOS> ܘܢܛܪ ܫܡ̈ܝܢܬܐ<EOS> ܢܦܫܗ ܐܫܠܡ ܥܠ ܐ̈ܦܝܗ ܕܥܢܐ<EOS> ܘܓܒܐ ܘܐܠܦ ܥ̈ܠܢܐ ܢܨܝ̈ܚܐ<EOS> ܘܐܫܠܡ<EOS>ܥܢܐ ܒܐܝ̈ܕܝܗܘܢ<EOS> ܘܐܫܠܛ ܐܢܘܢ ܥܠ ܟܘܠܗ ܡܪܥܝܬܗ<EOS> ܐܡܪ ܠܗ ܓܝܪ ܠܫܡܥܘܢ ܟܐܦܐ<EOS> ܪܥܝ ܠܝ ܥܢܝ<EOS>ܘܐܡܪ̈ܝ ܘܢܩ̈ܘܬܝ<EOS> ܘܪܥܐ ܫܡܥܘܢ ܥܢܗ ܘܫܠܡ ܙܒܢܗ<EOS> ܘܐܫܠܡ ܠܟܘܢ ܡܪܥܝܬܐ ܘܐܙܠ<EOS> ܪܥܘ ܘܐܦ<EOS>ܐܢܬܘܢ ܘܕܒܪܘ ܫܦܝܪ<EOS> ܪܥܝܐ ܓܝܪ ܕܒܛܝܠ ܠܗ ܥܠ ܥܢܗ<EOS> ܦܘܠܚܢܐ ܐܚܪܢܐ ܠܐ ܦܠܚ ܥܡܗ<EOS> ܠܐ ܟܪܡܐ<EOS>ܣܐܡ<EOS> ܐܦܠܐ ܓܢ̈ܐ ܢܨܒ<EOS> ܘܐܦ ܒܥܣ̈ܩܝ ܥܠܡܐ ܗܢܐ ܠܐ ܢܦܠ<EOS> ܠܐ ܡܡܬܘܡ ܚܙܝܢ ܪܥܝܐ<EOS> ܕܫܒܩ ܥܢܗ<EOS>ܒܕܒܪܐ ܘܗܘܐ ܬܓܪܐ<EOS> ܘܐܦ ܠܐ ܕܐܛܥܝ ܡܪܥܝܬܗ<EOS> ܘܗܘܐ ܐܟܪܐ<EOS> ܐܢ ܕܝܢ ܫܒܩ ܓܙܪܗ ܘܦܠܚ ܗܠܝܢ<EOS>ܡܪܥܝܬܗ ܐܫܠܡ ܒܝܕ ܕܐܒ̈ܐ<EOS>ܘܥܗܕ ܚܒܝܒܝ ܕܟܬܒܬ ܠܟ ܥܠ ܐܒ̈ܗܬܢ ܩܕܡ̈ܝܐ<EOS> ܕܙ̈ܢܝ ܥܢܐ ܝܠܦܝܢ ܗܘܘ ܠܘܩܕܡ<EOS>ܘܡܢܗ ܢܣܒܝܢ ܗܘܘ ܢܣܝܘܢܐ ܕܒܛܝܠܘܬܐ<EOS> ܘܗܝܕܝܢ ܡܬܓܒܝܢ ܗܘܘ ܠܡܕܒܪܢܘܬܐ<EOS> ܕܢܐܠܦܘܢ ܘܢܚܙܘܢ<EOS> ܟܡܐ<EOS>ܒܛܝܠ ܠܗ ܠܪܥܝܐ ܥܠ ܡܪܥܝܬܗ<EOS> ܘܐܝܟ ܕܠܥܢܐ ܡܕܒܪܝܢ ܗܘܘ ܒܛܝܠܐܝܬ<EOS> ܗܟܢܐ ܐܦ ܒܗܕܐ ܡܕܒܪܢܘܬܐ<EOS>ܢܫܬܠܡܘܢ<EOS> ܝܘܣܦ ܓܝܪ ܐܬܓܒܝ ܡܢ ܥܢܐ<EOS> ܕܢܕܒܪ ܠܡܨܪ̈ܝܐ ܒܙܒܢܐ ܕܐܘܠܨܢܐ<EOS> ܘܡܘܫܐ ܐܬܓܒܝ ܡܢ ܥܢܐ<EOS>ܕܢܕܒܪ ܠܥܡܗ ܘܢܪܥܐ ܐܢܘܢ<EOS> ܘܕܘܝܕ ܐܬܕܒܪ ܡܢ ܒܣܬܪ ܥܢܐ<EOS> ܕܢܗܘܐ ܡܠܟܐ ܥܠ ܐܝܣܪܝܠ<EOS> ܘܥܡܘܣ ܕܒܪܗ<EOS>ܡܪܗ ܡܢ ܒܣܬܪ ܥܢܐ<EOS> ܘܥܒܕܗ ܢܒܝܐ ܥܠ ܥܡܗ<EOS> ܘܐܦ ܐܠܝܫܥ ܐܬܕܒܪ ܡܢ ܒܬܪ ܦܕܢܐ<EOS> ܕܢܗܘܐ ܢܒܝܐ<EOS>ܒܐܝܣܪܝܠ<EOS> ܠܐ ܗܦܟ ܡܘܫܐ ܠܘܬ ܥܢܗ<EOS> ܘܠܐ ܫܒܩ ܡܪܥܝܬܐ ܕܥܫܬܠܡܬ ܠܗ<EOS> ܘܠܐ ܗܦܟ ܕܘܝܕ ܠܘܬ ܥܢܐ<EOS>ܕܐܒܘܗܝ<EOS> ܐܠܐ ܕܒܪ ܠܥܡܗ ܒܬܡܝܡܘܬܐ ܕܠܒܗ<EOS> ܘܠܐ ܗܦܟ ܥܡܘܣ ܠܡܪܥܐ ܥܢܐ<EOS> ܘܠܡܠܩܛ ܩܝ̈ܣܐ<EOS> ܐܠܐ<EOS>ܢܒܝܘܬܗ ܕܒܪ ܘܫܠܡ<EOS> ܘܠܐ ܗܦܟ ܐܠܝܫܥ ܠܘܬ ܦܕܢܗ<EOS> ܐܠܐ ܫܡܫ ܠܐܠܝܐ ܘܡܠܝ ܕܘܟܬܗ<EOS> ܘܥܠܢܐ ܕܗܘܐ<EOS>ܠܗ<EOS> ܥܠ ܕܪܚܡ ܩܘܪ̈ܝܐ ܘܬܐܓܘܪܬܐ<EOS> ܘܟܪ̈ܡܐ ܘܙܝ̈ܬܐ ܘܦܘܠܚܢܐ<EOS> ܠܐ ܨܒܐ ܕܢܗܘܐ ܠܗ ܬܠܡܝܕܐ<EOS> ܘܠܐ<EOS>ܐܫܠܡ ܒܐܝܕܗ ܡܪܥܝܬܐ<EOS>ܒܥܐ ܐܢܐ ܡܢܟܘܢ ܪ̈ܥܘܬܐ<EOS> ܕܠܐ ܬܩܝܡܘܢ ܒܡܪܥܝܬܐ<EOS> ܥ̈ܠܢܐ ܣܟ̈ܠܐ ܘܒܘܪ̈ܐ<EOS>ܘܐܦܠܐ ܝܥ̈ܢܐ ܘܪ̈ܚܡܝ ܩܢ̈ܝܢܐ<EOS> ܟܠ ܡܢ ܕܪܥܐ ܥܢܐ<EOS> ܢܐܟܘܠ ܡܢ ܚܠܒܗ<EOS> ܘܡܢ ܕܕܒܪ ܦܕܢܐ<EOS> ܡܢ ܥܡܠܗ<EOS>ܢܬܚܫܚ<EOS> ܘܟܗ̈ܢܐ ܡܢ ܡܕܒܚܐ ܘܠܐ ܠܗܘܢ ܠܡܦܠܓ<EOS> ܘܠܘܝ̈ܐ ܢܫܩܠܘܢ ܡܥܣܪ̈ܝܗܘܢ<EOS> ܡܢ ܕܐܟܠ ܡܢ ܚܠܒܐ<EOS>ܠܒܗ ܥܠ ܡܪܥܝܬܗ ܢܗܘܐ<EOS> ܘܕܡܬܚܫܚ ܡܢ ܥܡܠܐ ܕܦܕܢܗ<EOS> ܢܗܘܐ ܚܦܝܛ ܒܦܘܠܚܢܗ<EOS> ܘܟܗ̈ܢܐ ܕܡܢ ܡܕܒܚܐ<EOS>ܦܠܓܝܢ<EOS> ܢܫܡܫܘܢ ܡܕܒܚܐ ܒܙܗܝܘܬܐ<EOS> ܘܠܘܝ̈ܐ ܕܫܩܠܝܢ ܡܥܣܪ̈ܐ<EOS> ܦܠܓܘܬܐ ܒܐܝܣܪܝܠ ܠܝܬ ܠܗܘܢ<EOS> ܐܘܢ<EOS>ܪ̈ܥܘܬܐ ܬܠܡܝ̈ܕܘܗܝ ܕܪܥܝܢ ܪܒܐ<EOS> ܠܐ ܬܬܕܡܘܢ ܠܐܓܝܪ̈ܐ<EOS> ܡܛܠ ܕܠܐܓܝܪܐ ܠܐ ܒܛܝܠ ܠܗ ܥܠ ܥܢܐ<EOS>ܐܢܬܘܢ ܐܬܕܡܘ ܠܪܥܝܢ ܒܣܝܡܐ<EOS> ܕܠܐ ܚܒܬ ܠܗ ܢܦܫܗ ܡܢ ܥܢܗ<EOS> ܪܒܘ ܓܕܘ̈ܕܐ ܘܪܡܪܡܘ ܒܬܘ̈ܠܬܐ<EOS>ܘܚܒܒܘ ܐܡܪ̈ܐ<EOS> ܘܒܚ̈ܢܝܟܘܢ ܢܬܪܒܘܢ<EOS> ܕܡܐ ܕܐܙܠܬܘܢ ܠܘܬ ܪܒ ܪ̈ܥܘܬܐ<EOS> ܬܩܪܒܘܢ ܠܗ ܥܢܟܘܢ ܟܠܗ<EOS>ܒܫܠܡܘܬܐ<EOS> ܘܢܬܠ ܠܟܘܢ ܡܕܡ ܕܐܫܬܘܕܝ<EOS> ܕܐܬܪ ܕܐܢܐ ܘܐܦ ܐܢܬܘܢ ܬܗܘܘܢ<EOS> ܗܠܝܢ ܕܝܢ ܩܠܝܠ ܣܦܩܢ<EOS>ܠܪ̈ܥܘܬܐ ܘܠܥ̈ܠܢܐ ܛܒ̈ܐ<EOS>ܡܢ ܠܥܠ ܕܝܢ ܚܒܝܒܝ ܟܬܒܬ ܥܗܕܬܟ<EOS> ܕܘܒܪ̈ܐ ܕܝܐܝܢ ܠܟܠܗ ܡܪܥܝܬܐ<EOS> ܘܒܗܢܐ ܡܐܡܪܐ<EOS>ܟܬܒܬ ܠܟ<EOS> ܥܠ ܪ̈ܥܘܬܐ ܡܕܒܪ̈ܢܘܗܝ ܕܓܙܪܐ<EOS> ܥܘܗ̈ܕܐ ܗܠܝܢ ܟܬܒܬ ܠܟ ܚܒܝܒܝ<EOS> ܡܕܡ ܕܒܥܓܪܬܟ<EOS>ܪܚܝܡܬܐ ܫܐܠܬܢܝ<EOS>ܪܒ ܒܝܬܐ ܐܥܠܢܝ ܠܒܝܬ ܓܙܐ ܕܡܠܟܐ<EOS> ܘܚܘܝܢܝ ܬܡܢ ܛܘ̈ܒܐ ܣ̈ܓܝܐܐ<EOS> ܘܟܕ ܚܙܝܬ<EOS>ܐܢܘܢ<EOS> ܐܫܬܒܝ ܠܗ ܡܕܥܝ ܒܓܙܐ ܪܒܐ<EOS> ܘܟܕ ܚܪܬ ܒܗ<EOS> ܡܫܪܓ ܥ̈ܝܢܐ<EOS> ܘܫܒܐ ܡܚܫ̈ܒܬܐ<EOS> ܘܡܦܗܐ<EOS>ܪ̈ܥܝܢܐ<EOS> ܒܓܘ̈ܢܐ ܣܓ̈ܝܐܐ<EOS> ܡܢ ܕܢܣܒ ܡܢܗ ܥܬܪ ܘܡܥܬܪ<EOS> ܦܬܝܚ ܘܫܒܝܩ ܩܕܡ ܟܠ ܕܒܥܝܢ ܠܗ<EOS> ܘܟܕ<EOS>ܢܣܒܘܢ ܡܢܗ ܣܓ̈ܝܐܐ<EOS> ܡܕܡ ܠܐ ܚܣܪ<EOS> ܘܟܕ ܢܬܠܘܢ ܡܢ ܡܕܡ ܕܢܣܒܘ<EOS> ܕܝܠܗܘܢ ܡܣܓܐ ܣܓܐ<EOS> ܕܢܣܒܝܢ<EOS>ܡܓܢ<EOS> ܢܬܠܘܢ ܡܓܢ<EOS> ܐܝܟ ܕܢܣܒܘ<EOS> ܒܕܡ̈ܝܐ ܓܝܪ ܠܐ ܡܙܕܒܢ<EOS> ܡܛܠ ܕܠܝܬ ܡܕܡ ܕܦܚܡ ܠܗ<EOS> ܠܐ ܓܝܪ ܓܙܐ<EOS>ܚܣܪ<EOS> ܘܠܐ ܫܩܘ̈ܠܘܗܝ ܣܒܥܝܢ<EOS> ܫܬܝܢ ܘܠܗܝ̈ܩܝܢ<EOS> ܘܐܟܠܝܢ ܘܟܦܢܝܢ<EOS> ܡܢ ܕܠܐ ܨܗܐ ܠܐ ܡܫܟܚ ܕܢܫܬܐ<EOS>ܘܡܢ ܕܠܐ ܟܦܢ ܠܐ ܡܫܟܚ ܠܡܐܟܠ<EOS> ܟܦܢܘܬܗ ܡܣܒܥܐ ܣܓ̈ܝܐܐ<EOS> ܘܨܗܝܘܬܗ ܪܕܝܢ ܡܢܗ ܡܒ̈ܘܥܐ<EOS> ܕܡܐ ܓܝܪ<EOS>ܒܪܢܫܐ ܕܩܪܒ ܠܕܚܠܬܗ ܕܐܠܗܐ<EOS> ܠܓܒܪܐ ܕܨܗܐ<EOS> ܘܡܬܩܪܒ ܠܡܒܘܥܐ<EOS> ܘܫܬܐ ܘܣܒܥ<EOS> ܘܡܒܘܥܐ ܡܕܡ ܠܐ<EOS>ܚܣܪ<EOS> ܘܐܪܥܐ ܕܣܢܝܩܐ ܥܠ ܡܝܐ ܠܡܫܬܐ<EOS> ܫܬܝܐ ܡܢ ܡܒܘܥܐ<EOS> ܘܠܐ ܓܝܙܝܢ ܡܘ̈ܗܝ<EOS> ܘܐܪܥܐ ܟܕ ܬܫܬܐ<EOS>ܬܘܒ ܣܢܝܩܐ ܗܝ ܠܡܫܬܐ<EOS> ܘܡܒܘܥܐ ܠܐ ܡܬܒܨܪ ܡܢ ܡܪܕܝܬܗ<EOS> ܗܟܢܐ ܗܝ ܝܕܥܬܗ ܕܐܠܗܐ<EOS> ܕܟܕ ܟܠܗܘܢ<EOS>ܒܢ̈ܝ ܐܢܫܐ ܢܣܒܘܢ ܡܢܗ<EOS> ܡܕܡ ܚܘܣܪܢܐ ܠܐ ܗܘܐ ܒܗ<EOS> ܘܐܦ ܠܐ ܡܣܬܝܟܐ ܡܢ ܒ̈ܢܝ ܒܣܪܐ<EOS> ܠܐ ܕܫܩܠ<EOS>ܡܢܗ ܡܘܦܐ ܠܡܫܩܠ<EOS> ܘܠܐ ܟܕ ܢܬܠ ܡܕܡ ܚܣܪ<EOS> ܢܘܪܐ ܟܕ ܬܣܒ ܒܫܪܓܐ ܡܢ ܝܩܕܢܐ<EOS> ܒܫܪ̈ܓܐ ܣܓ̈ܝܐܐ<EOS>ܡܕܠܩ ܐܢܬ ܡܢܗ<EOS> ܠܐ ܝܩܕܢܐ ܚܣܪ ܟܕ ܬܣܒ ܡܢܗ<EOS> ܘܠܐ ܫܪܓܐ ܒܨܪ ܕܠܣ̈ܓܝܐܐ ܡܕܠܩ<EOS> ܠܐ ܡܫܟܚ ܚܕ ܒܪ<EOS>ܐܢܫܐ ܠܡܫܩܠ ܟܠܗ ܓܙܗ ܕܡܠܟܐ<EOS> ܘܐܦ ܠܐ ܨܗܝܐ ܟܕ ܢܫܬܐ ܡܢ ܡܒܘܥܐ<EOS> ܓܝܙܝܢ ܠܗܘܢ ܡܘ̈ܗܝ<EOS> ܘܥܦܠܐ<EOS>ܟܕ ܢܩܘܡ ܐܢܫ ܥܠ ܛܘܪܐ ܪܡܐ<EOS> ܬܕܪܟ ܥܝܢܗ ܩܘܪܒܐ ܘܪܘܚܩܐ<EOS> ܘܐܦ ܠܐ ܟܕ ܟܘ̈ܟܒܝ ܫܡܝܐ ܢܩܘܡ<EOS>ܘܢܡܢܐ<EOS> ܡܫܟܚ ܕܢܣܝܟ ܚܝ̈ܠܝ ܫܡܝܐ<EOS> ܘܐܦ ܠܐ ܟܕ ܢܩܪܘܒ ܠܕܚܠܬܗ ܕܐܠܗܐ<EOS> ܟܘܠܗ ܡܫܟܚ ܠܡܫܩܠ<EOS> ܘܐܦ<EOS>ܟܕ ܛܒ ܣܓܝ ܢܫܩܘܠ<EOS> ܠܐ ܡܬܝܕܥܐ ܕܒܨܪܬ ܠܗ<EOS> ܘܐܦܠܐ ܟܕ ܢܬܠ ܡܢ ܡܕܡ ܕܫܩܠ<EOS> ܓܡܪܬ ܠܗ ܡܢܗ<EOS> ܘܡܛܐ<EOS>ܠܣܟܗ<EOS> ܘܥܗܕ ܚܒܝܒܝ<EOS> ܡܕܡ ܕܒܡܐܡܪܐ ܩܕܡܝܐ ܕܗܝܡܢܘܬܐ ܟܬܒܬ ܠܟ<EOS> ܕܡܢ ܕܫܩܠ ܡܓܢ<EOS> ܡܓܢ ܘܠܐ ܠܗ<EOS>ܕܢܬܠ<EOS> ܐܝܟ ܕܫܩܠ<EOS> ܐܝܟ ܕܐܡܪ ܡܪܢ<EOS> ܕܡܓܢ ܢܣܒܬܘܢ<EOS> ܡܓܢ ܗܒܘ<EOS> ܡܢ ܓܝܪ ܕܟܠܐ ܡܢ ܡܕܡ ܕܫܩܠ<EOS> ܐܦ<EOS>ܕܩܒܠ ܡܫܬܩܠ ܠܗ ܡܢܗ<EOS> ܡܛܠ ܗܢܐ ܚܒܝܒܝ<EOS> ܐܝܟ ܕܐܫܟܚܬ ܠܡܫܩܠ ܒܗܢܐ ܙܒܢܐ<EOS> ܡܢ ܗܘ ܓܙܐ ܕܠܐ ܚܣܪ<EOS>ܫܕܪܬ ܠܟ ܡܢܗ<EOS> ܘܟܕ ܠܟ ܫܕܪܬ ܠܘܬܝ ܐܝܬܘܗܝ ܟܠܗ<EOS> ܓܙܐ ܓܝܪ ܠܐ ܚܣܪ<EOS> ܚܟܡܬܗ ܗܝ ܓܝܪ ܕܐܠܗܐ<EOS>ܘܪܒ ܒܝܬܐ ܡܪܢ ܝܫܘܥ ܡܫܝܚܐ<EOS> ܐܝܟ ܕܗܘ ܣܗܕ ܘܐܡܪ<EOS> ܕܟܠ ܡܕܡ ܐܫܬܠܡ ܠܝ ܡܢ ܐܒܝ<EOS> ܘܟܕ ܗܘܝܘ<EOS>ܪܒܝܬܐ ܕܚܟܡܬܐ<EOS> ܬܘܒ ܗܘܝܘ ܚܟܡܬܐ<EOS> ܐܝܟ ܕܐܡܪ ܫܠܝܚܐ<EOS> ܕܡܫܝܚܐ ܚܝܠܗ ܗܘ ܕܐܠܗܐ ܘܚܟܡܬܗ<EOS> ܘܗܝ<EOS>ܗܕܐ ܚܟܡܬܐ ܐܬܦܠܓܬ ܠܣܓ̈ܝܐܐ<EOS> ܘܡܕܡ ܠܐ ܚܣܪܐ<EOS> ܐܝܟ ܕܡܢ ܠܥܠ ܐܦܝܣܬܟ<EOS> ܕܡܢ ܪܘܚܗ ܕܡܫܝܚܐ ܩܒܠܘ<EOS>ܢܒ̈ܝܐ<EOS> ܘܡܫܝܚܐ ܡܕܡ ܠܐ ܐܬܒܨܪ<EOS>ܥܣܪܐ ܫܪ̈ܒܝܢ ܟܬܒܬ ܠܟ ܚܒܝܒܝ<EOS> ܡܕܡ ܕܫܐܠܬܢܝ<EOS> ܕܠܐ ܡܢܟ ܐܦܝܣܬܟ<EOS> ܘܡܕܡ ܕܠܐ<EOS>ܒܥܝܬ ܡܢܝ ܝܗܒܬ ܠܟ<EOS> ܫܐܠܬ ܫܡܟ ܘܟܬܒܬ ܠܟ ܘܫܐܠܬ ܡܢ ܢܦܫܝ<EOS> ܫܐܠܬܟ ܘܐܫܐܠܬܟ ܐܝܟ ܡܕܡ ܕܐܫܟܚܬ<EOS>ܠܡܦܣܘܬܟ<EOS> ܗܠܝܢ ܡܕܡ ܕܟܬܒܬ ܠܟ<EOS> ܐܬܗܓܐ ܒܗܝܢ ܒܟܠ ܥܕܢ<EOS> ܘܗܘܝܬ ܥܡܠ ܠܡܩܪܐ ܟܬ̈ܒܐ<EOS> ܐܝܠܝܢ<EOS>ܕܡܬܩܪܝܢ ܒܥܕܬܗ ܕܐܠܗܐ<EOS> ܗܠܝܢ ܥܣܪܐ ܣܦܪ̈ܝܢ ܕܩܕ̈ܩܐ<EOS> ܕܟܬܒܬ ܠܟ<EOS> ܚܕ ܡܢ ܚܕ ܢܣܒܝܢ<EOS> ܘܚܕ ܥܠ<EOS>ܚܕ ܒܢܝܢ<EOS> ܡܢ ܚܕ̈ܕܐ ܠܐ ܬܦܪܘܫ ܐܢܘܢ<EOS> ܡܢ ܐܠܦ ܘܥܕܡܐ ܠܝܘܕ ܟܬܒܬ ܠܟ<EOS> ܐܬܘܬܐ ܒܬܪ ܚܒܪܬܗ<EOS> ܩܪܝ<EOS>ܘܝܠܦ ܐܢܬ ܘܐܚ̈ܐ ܒܢ̈ܝ ܩܝܡܐ ܘܒ̈ܢܝ ܗܝܡܢܘܬܢ<EOS> ܐܝܠܝܢ ܕܪܚܝܩܐ ܡܢܗܘܢ ܡܡܝܩܢܘܬܐ<EOS> ܐܝܟ ܕܡܢ ܠܥܠ<EOS>ܟܬܒܬ ܠܟ<EOS> ܘܥܗܕ ܠܡܕܡ ܕܪܫܡܬ ܠܟ<EOS> ܕܗܠܝܢ ܡ̈ܠܐ ܠܐ ܥܕܡܐ ܠܣܟܐ ܡܛܝܬ ܐܢܝܢ<EOS> ܐܠܐ ܠܟܐ ܡܢ ܣܟܐ<EOS>ܘܠܐ ܗܠܝܢ ܐܢܝܢ ܘܟܕܘ<EOS> ܐܠܐ ܗܠܝܢ ܡܢܝ ܫܡܥ ܕܠܐ ܚܪܝܢܐ<EOS> ܘܠܐܚ̈ܝܢ ܒܢ̈ܝ ܦܝܣܐ ܥܩܒ ܥܠܝܗܝܢ<EOS>ܘܟܠ ܡܕܡ ܕܫܡܥ ܐܢܬ ܕܡܒܢܐ ܒܢܐ ܩܒܠ<EOS> ܘܟܠܡܕܡ ܕܠܝܘ̈ܠܦܢܐ ܐܚܪ̈ܢܐ ܒܢܐ ܣܬܘܪܝܗܝ<EOS> ܘܡܣܚܦ<EOS>ܣܚܘܦܝܗܝ<EOS> ܡܛܠ ܕܠܡܒܢܐ ܚܪܝܢܐ ܠܐ ܡܫܟܚ<EOS> ܐܢܐ ܕܝܢ ܚܒܝܒܝ ܐܝܟ ܦܣܘܠܐ ܟܐ̈ܦܐ ܠܒܢܝܢܐ ܩܪܒܬ<EOS>ܘܐܪ̈ܕܟܠܐ ܚܟܝ̈ܡܐ ܢܓܠܦܘܢ ܘܢܣܝܡܘܢ ܒܒܢܝܢܐ<EOS> ܘܟܘܠܗܘܢ ܦܥ̈ܠܐ ܐܝܠܝܢ ܕܥܡܠܝܢ ܒܒܢܝܢܐ<EOS> ܐܓܪܐ<EOS>ܡܢ ܡܪܐ ܒܝܬܐ ܡܩܒܠܝܢ<EOS>ܫܠܡܬ ܬܚܘܝܬܐ ܕܪ̈ܥܘܬܐ<EOS>