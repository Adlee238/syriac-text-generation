ܡܶܢܶܗ ܒܰܪ ܩܳܠܶܗ<EOS>ܐܳܘ ܒܬܽܘܠܳܐ ܕܰܗܼܘܳܐ ܚܰܬܢܳܐ ܐܰܛܶܢ ܩܰܠܺܝܠ ܪܶܥܝܳܢܳܟ<EOS>ܨܶܐܕܶܝܗ̇ ܕܰܐܢ̱ܬܰܬ ܛܰܠܝܽܘܬܳܟ ܬܶܦܼܣܽܘܩ ܢܳܩ̈ܦܼܶܐ ܕܰܗܘܰܘ ܠܳܗ̇<EOS>ܒܫܰܒܪܽܘܬܳܗ̇ ܨܶܝܕ ܣ̈ܰܓܺܝܐܶܐ ܟܼܐܺܝ ܒܳܗ̇ ܘܰܟܢܽܘܫ ܪܶܥܝܳܢܳܗ̇<EOS>ܕܬܶܕܰܥ ܕܡܰܢܝ ܘܰܕܡܰܢܝ ܒܳܟ ܬܶܬܚܰܦܰܛ ܐܳܦ ܬܰܚܶܒ<EOS>ܠܰܡܫܺܝܚܳܐ ܚܰܬܢܳܐ ܕܩܽܘܫܬܳܐ ܒܪܺܝܟ ܗ̱ܽܘ ܕܡܰܟܪܳܗ̇ ܠܺܝܚܺܝܕܶܗ<EOS>ܛܰܢ ܐܰܟܳܪܳܐ ܒܙܺܝܙܳܢ̈ܶܐ ܕܣܰܪܥܶܦܘ̱ ܘܰܣܒܼܰܟܘ̱ ܒܶܝܬ ܚ̈ܶܛܶܐ<EOS>ܦܫܺܝܚ ܗ̱ܽܘ ܝܰܥܪܳܐ ܠܥܶܩܳܪܳܐ ܕܡܶܢ ܒܰܣܝܳܢܳܐ ܗ̱ܝ ܡܽܘܥܝܳܬܶܗ<EOS>ܩܰܠܺܝܠ ܐܳܐܰܪ ܐܶܢ ܫܳܩܶܠ ܙܰܪܥܳܐ ܡܰܚܨܶܦ ܙܳܟܶܐ ܠܶܗ<EOS>ܕܰܐܟܳܪ̈ܶܐ ܬܠܳܬܳܐ ܙܰܪܥܽܘܗ̱ܝ ܒܰܬܠܳܬܳܐ ܐܰܥ̈ܦܺܝܢ ܢܺܐܬܶܐ<EOS>ܒܰܬܠܳܬܺܝܢ ܘܰܫܬܺܝܢ ܘܰܡܳܐܐ ܒܪܺܝܟ ܗ̱ܽܘ ܕܡܰܥܬܰܪ ܥ̈ܰܠܠܳܬܳܟ<EOS>ܪܳܥܝܳܐ ܚܰܕܬܳܐ ܙܳܕܶܩ ܠܶܗ ܕܢܶܣܥܽܘܪ ܥܢܳܐ ܚܰܕܬܳܐܺܝܬ<EOS>ܘܢܶܕܰܥ ܕܰܟܡܳܐ ܗܰܘ ܡܶܢܝܳܢܳܗ̇ ܘܢܶܚܙܶܐ ܕܰܐܝܢܰܘ ܣܽܘܢܳܩܢܳܗ̇<EOS>ܥܢܳܐ ܗܳܝ ܕܰܙܒܺܝܢܳܐ ܒܰܕܡܶܗ ܕܗܰܘ ܪܰܒܳܐ ܕܪ̈ܳܥܰܘܳܬܳܐ<EOS>ܩܪܺܝ ܘܰܐܥܒܰܪ ܥܶܪܒܳܐ ܒܰܫܡܶܗ ܕܡܰܪܥܺܝܬܳܐ ܗܳܝ ܕܰܟܬܺܝܒ ܫܡܳܗ̇<EOS>ܘܚܽܘܫܒܳܢܳܗ̇ ܒܰܣܼܦܰܪ ܚ̈ܰܝܶܐ ܒܪܺܝܟ ܗ̱ܽܘ ܕܬܳܒܰܥ ܡܶܢܝܳܢܳܗ̇<EOS>ܗܳܐ ܡܟܺܝܪܰܬ ܡܳܪܳܟ ܥܰܡܳܟ ܢܰܛܰܪܶܝܗ̇ ܡܶܢ ܟܺܠ ܢܶܟܝܳܢ<EOS>ܘܡܶܢ ܐ̱ܢܳܫܳܐ ܕܫܰܚܶܛܘ̱ ܘܰܩܪܰܘ ܟܢ̈ܽܘܫܳܬܳܐ ܒܰܫܡܳܗܰܝ̈ܗܽܘܢ<EOS>ܫܡܶܗ ܕܰܡܟܺܝܪܳܗ̇ ܣܺܝܡ ܥܠܶܝܗ̇ ܠܳܐ ܬܶܙܢܶܐ ܒܰܫܡܳܐ ܐ̱ܚܪܺܢܳܐ<EOS>ܕܠܳܐ ܥܶܡܕܰܬ ܒܰܫܡܳܐ ܕܐ̱ܢܳܫ ܒܰܫܡܳܗ̈ܶܐ ܕܥܶܡܕܰܬ ܬܰܘܕܶܐ<EOS>ܕܰܐܒܳܐ ܘܰܒܪܳܐ ܘܪܽܘܚ ܩܽܘܕܫܳܐ ܒܪܺܝܟ ܗ̱ܽܘ ܕܒܰܫܡܶܗ ܐܶܬܩܼܰܪܝܰܬ<EOS>ܫܠܺܝܚܳܐ ܡܳܟܽܘܪܳܗ̇ ܛܰܢ ܒܳܗ̇ ܕܠܳܐ ܬܶܫܬܰܚܰܛ ܒܰܫܡܳܗ̈ܶܐ<EOS>ܠܰܘ ܒܰܫܡܳܗ̈ܶܐ ܙܺܐܦܳܢ̈ܶܐ ܐܶܠܳܐ ܐܳܦܠܳܐ ܒܫܰܪ̈ܺܝܪܶܐ<EOS>ܠܳܐ ܒܟܺܐܦܳܐ ܐܳܦܠܳܐ ܒܕܺܝܠܶܗ ܕܡܰܟܪ̈ܶܐ ܗܘܰܘ ܫܰܪ̈ܺܝܪܶܐ<EOS>ܫܡܶܗ ܕܰܡܟܺܝܪܳܗ̇ ܣܳܡܼܘ̱ ܥܠܶܝܗ̇ ܙܺܐܦܳܢ̈ܶܐ ܐܰܝܟ ܙܰܢܳܝ̈ܶܐ<EOS>ܫܡ̈ܳܗܰܝܗܽܘܢ ܣܳܡܼܘ̱ ܥܰܠ ܥܳܢܳܐ ܫܽܘܒܚܳܐ ܠܰܫܡܳܟ ܒܳܪܽܘܝܰܢ<EOS>ܪܽܘܫܡܳܐ ܕܚ̈ܰܝܘܳܬܳܐ ܐܰܚܰܝ̈ ܠܳܐ ܐ̱ܢܳܫ ܡܚܰܒܶܠ ܓܰܠܝܳܐܺܝܬ<EOS>ܘܰܫܡܳܐ ܒܰܫܛܳܪܳܐ ܕܰܚܬܺܝܡ ܠܳܐ ܐ̱ܢܳܫ ܐܰܘܣܶܦ ܐܰܘ ܚܰܠܶܦ<EOS>ܕܰܣܪܰܚ ܪܽܘܫܡܳܐ ܓܰܢܳܒܰܐ ܗ̱ܘ ܘܕܰܫܡܳܐ ܡܚܰܠܶܦ ܙܺܐܦܳܢܰܐ ܗ̱ܘ<EOS>ܫܡܶܗ ܕܰܡܫܺܝܚܳܐ ܐܶܬܚܰܠܰܦ ܫܡܳܗ̈ܶܐ ܕܙܺܐܦܳܐ ܗܳܐ ܣܺܝܡܺܝܢ<EOS>ܠܰܟܢܽܘ̈ܫܳܬܳܐ ܕܶܐܫ̇ܬܰܚܰܛ ܒܪܺܝܟ ܕܰܩܪܳܐ ܠܥܳܢܶܗ ܒܰܫܡܶܗ<EOS>ܚܽܘܪ ܒܰܢܒ̈ܺܝܶܐ ܘܒܰܫܠܺܝ̈ܚܶܐ ܕܰܟܡܳܐ ܕܳܡ̈ܝܳܢ ܠܰܚ̈ܕܳܕܶܐ<EOS>ܢܒ̈ܺܝܶܐ ܫܡܶܗ ܗܽܘ ܕܰܐܠܳܗܳܐ ܣܳܡܘ̱ ܥܰܠ ܥܳܢܶܗ ܕܰܐܠܳܗܳܐ<EOS>ܘܰܫܠܺܝ̈ܚܶܐ ܫܡܶܗ ܕܰܡܫܺܝܚܳܐ ܣܳܡܘ̱ ܥܰܠ ܥܺܕ̱ܬܶܗ ܕܰܡܫܳܚܳܐ<EOS>ܠܰܚ̈ܕܳܕܶܐ ܕܡܰܘ ܙܺܐܦܳܢ̈ܶܐ ܕܒܰܫܡܳܗ̈ܰܝܗܽܘܢ ܡܶܬܩܪܶܝܢ<EOS>ܟܢܽܘ̈ܫܳܬܳܐ ܕܰܒܗܽܘܢ ܙܰܢܺܝ ܒܪܺܝܟ ܗ̱ܽܘ ܕܒܰܫܡܶܗ ܐܶܬܩܰܕܫܰܢ<EOS>