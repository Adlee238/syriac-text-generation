ܡܺܐܡܪܳܐ ܕܬܶܫܥܳܐ ܕܥܰܠ ܝܰܘܣܶܦ<EOS>ܡܺܐܡܪܳܐ ܕܬܶܫܥܳܐ ܕܥܰܠ ܝܰܘܣܶܦ<EOS>ܘܥܰܠ ܐܰܚܰܘ̈ܗ̱ܝ ܟܰܕ ܢܚܶܬ ܕܢܶܙܒܢܽܘܢ ܥܒܽܘܪܳܐ<EOS>ܕܺܝܠܶܗ ܩܰܕܺܝܫܳܐ ܡܳܪܝ̱ ܝܰܥܩܽܘܒ ܡܰܠܦܳܢܳܐ<EOS>ܗܰܘ ܫܰܦܺܝܪܳܐ ܝܰܘܣܶܦ ܕܰܢܨܰܚ ܒܶܝܬ ܡܶܨܪ̈ܳܝܶܐ<EOS>ܡܠܽܘܳܐ ܪܰܒܳܐ ܝܰܗ̱ܒ ܠܺܝ ܒܡܺܐܡܪܶܗ ܕܶܐܡܰܠܶܠ ܒܶܗ<EOS>ܦܬܰܚ ܩܶܪܝܳܢܶܗ ܘܣܼܳܡ ܠܺܝ ܘܰܥܕܳܐ ܕܰܫܟܚ̈ܳܬ݂ܳܐ<EOS>ܘܗܳܐ ܡܰܠܐܶܐ ܠܺܝ ܕܳܐܓ݂ܿܠܳܐ ܐ̱ܪ̈ܳܙܶܐ ܕܰܟܣܸܺܝܢ ܗ̱ܘܰܘ ܒܶܗ<EOS>ܣܺܝܡܬܰܐ ܗ̱ܘ ܫܰܪܒܶܗ ܘܦܰܬܚܶܗ ܩܕܳܡܰܝ ܥܰܬܺܝܪܳܐܺܝܬ݂<EOS>ܘܗܳܐ ܡܓܰܪܶܓ ܠܺܝ ܕܶܐܣܒܽܘܠ ܡܶܢܶܗ ܟܰܫܺܝܪܳܐܺܝܬ݂<EOS>ܟܡܰܐ ܗ̱ܘ ܣܳܦܶܩ ܐܶܢܳܐ ܘܠܶܐܡܰܬ݂ܝ ܐܰܘܦܶܐ ܕܰܡܚܺܝܠܳܐ ܐ̱ܢܳܐ<EOS>ܕܡܺܐܡܪܶܗ ܕܓܰܒܪܳܐ ܠܳܐ ܡܶܣܬܰܝܰܟ ܒܰܐܪ̈ܺܝܟ݂ܬ݂ܳܐ<EOS>ܥܠܰܘܗ̱ܝ ܒܰܠܚܽܘܕܰܘܗ̱ܝ ܐܶܠܽܘ ܫܶܩܠܶܬ ܠܰܡܰܡܠܳܠܽܘ<EOS>ܟܒܰܪ ܣܿܳܦܶܩ ܗܘܺܝܬ ܐܰܘ ܡܰܘܦܶܐ ܗܘܝܬ ܘܰܡܣܰܝܰܟ ܗܘܺܝܬ݂<EOS>ܘܰܕܢܩܺܝܦܽ ܗ̱ܘ ܠܫܰܪܒܶܗ ܐ̱ܪܳܙܶܗ ܕܒܰܪ ܐܰܠܳܗܳܐ<EOS>ܒܓܶܠܝܳܐ ܐܶܩܥܶܐ ܕܠܳܐ ܣܿܳܦܶܩ ܐ̱ܢܳܐ ܕܚܰܣܺܝܼܢܽ ܗ̱ܘ ܡܶܢܝ̱<EOS>ܐܶܠܽܘ ܠܡܳܪܰܢ ܠܳܐ ܕܳܡܶܐ ܗ̱ܘܳܐ ܒܰܥܒܺܝ̈ܕܳܬ݂ܗ<EOS>ܐܺܝܬ݂ܰܘܗ̱ܝ ܐܰܘܦܺܝ ܡܺܐܡܪܶܗ ܘܫܰܪܒܶܗ ܒܦܳܣܺܝ̈ܩܳܬ݂ܐ<EOS>ܐܶܠܽܘ ܕܡܽܘܬ݂ܶܗ ܕܒܰܪ ܐܰܠܳܗܳܐ ܠܳܐ ܨܺܝܼܪܳܐ ܒܶܗ<EOS>ܒܰܙܥܽܘܪ̈ܝܳܬ݂ܐ ܡܶܫܬܰܠܰܡ ܗ̱ܘܳܐ ܘܚܰܦܝܶܗ ܫܶܬܩܳܐ<EOS>ܘܥܰܠ ܕܰܡܫܺܝܚܳܐ ܥܙܺܝܼܠ ܒܶܗ ܒܡܺܐܡܪܳܐ ܠܳܐ ܡܶܫܬܰܠܰܡ<EOS>ܕܝܰܡܰܐ ܗ̱ܘ ܪܰܒܳܐ ܕܠܳܐ ܐ̱ܢܳܫ ܡܶܡܬ݂ܘܡ ܩܳܡ ܥܰܠ ܣܳܟܶܗ<EOS>ܐܶܪܕܶܐ ܗܳܫܳܐ ܒܫܰܪܒܶܗ ܕܝܰܘܣܶܦ ܩܰܠܺܝܠܳܐܺܝܬ݂<EOS>ܟܰܕ ܢܿܳܛܰܪ ܐ̱ܢܳܐ ܚܰܪܬ݂ܗ ܕܡܺܐܡܪܳܐ ܠܐ̱ܪܳܙܳܐ ܪܰܒܳܐ<EOS>ܩܼܳܡ ܟܰܫܺܝܪܳܐ ܒܰܐܪܥܳܐ ܕܡܶܨܪܶܝܢ ܠܰܡܦܰܪܢܳܣܽܘ<EOS>ܘܰܒܣܽܘܢܩܳܢܶܗ ܪܳܒܼܰܬ ܐܰܪܥܳܐ ܕܬܺܐܬ݂ܶܐ ܨܶܝܕܰܘܗ̱ܝ<EOS>ܕܳܠܘ ܘܶܐܬ݂ܟܰܢܰܫܘ ܐܰܬ݂ܪ̈ܰܘܳܬ݂ܐ ܘܰܡܕܺܝܢ̈ܳܬ݂ܐ<EOS>ܕܡܶܢ ܨܶܝܕ ܝܰܘܣܶܦ ܢܶܣܒܽܘܢ ܣܰܒܥܳܐ ܠܟܰܦ̈ܢܶܐ ܕܰܒܗܽܘܢ<EOS>ܐܰܝܟ ܙܳܝܽܘܢܳܐ ܗ̱ܘܳܐ ܠܰܒܪܺܝܬ݂ܐ ܕܣܢܺܝܩܳܐ ܗܘܳܬ݂݀<EOS>ܘܒܰܙܒܰܢ ܟܰܦܢܳܐ ܡܰܐܚܶܐ ܗ̱ܘܳܐ ܠܳܗ̇ ܒܣܰܝܒܳܪܽܘܬ݂ܐ<EOS>ܐܰܘܦܺܝܼ ܥܒܽܘܪܳܐ ܕܟܽܠ ܥܰܬܺܝܪ̈ܶܐ ܡܶܢ ܐܰܪ̈ܥܳܬ݂ܐ<EOS>ܘܶܐܬܢܰܨܰܚ ܗ̱ܘܳܐ ܐܶܣܢܶܗ ܕܝܰܘܣܶܦ ܒܟܽܠ ܐܰܬ݂ܪ̈ܰܘܳܢ<EOS>ܗܳܝܕܶܝܢ ܥܼܰܠ ܗ̱ܘܳܐ ܟܰܦܢܳܐ ܠܺܝܗܽܘܕ ܛܳܠܡܰܬ݀ ܩܽܘܫܬܳܐ<EOS>ܕܢܰܝܬܶܐ ܐܶܢܽܘܢ ܠܰܐܚ̈ܶܐ ܢܟ݂ܺܝܠܶܐ ܨܶܝܕ ܫܰܪܺܝܪܳܐ<EOS>ܥܰܠ ܣܽܘܢܩܳܢܳܐ ܘܰܦܟ݂ܪ ܐܶܢܽܘܢ ܡܰܪܺܝܪܳܐܺܝܬ݂<EOS>ܕܰܒܣܶܓܕ̈ܰܬ݂ܗܽܘܢ ܢܶܦܠܽܘܢ ܩܽܘܕܡܰܘܗ̱ܝ ܟܰܕ ܠܳܐ ܨܳܒܶܝܢ<EOS>ܗܘܳܐ ܗ̱ܘܳܐ ܠܶܗ ܓܶܝܪ ܝܰܘܡܳܐ ܠܚ̈ܶܠܡܶܐ ܘܰܠܓܶܠܝ̈ܳܢܶܐ<EOS>ܕܢܶܬ݂ܦܰܫܩܽܘܢ ܗ̱ܘܰܘ ܢܰܗܺܝܪܳܐܺܝܬ ܐܰܝܟ ܕܶܐܫܬܰܡܰܫܘ<EOS>ܘܰܩܼܪܳܐ ܝܰܥܩܽܘܒ ܣܳܒܳܐ ܠܰܒܢܰܘ̈ܗ̱ܝ ܘܫܰܕܰܪ ܐܶܢܽܘܢ<EOS>ܠܰܐܪܥܳܐ ܕܡܶܨܪܶܝܢ ܡܶܛܽܠ ܟܰܦܢܳܐ ܕܰܐܠܶܨ ܐܶܢܽܘܢ<EOS>ܠܬܰܪܥܶܗ ܕܝܰܘܣܶܦ ܢܓܼܰܕ ܣܽܘܢܩܳܢܳܐ ܘܰܐܝܬܺܝ ܐܶܢܽܘܢ<EOS>ܕܢܺܐܬ݂ܘܢ ܢܶܚܼܙܽܘܢ ܗܿܳܝ ܪܰܒܽܘܬ݂ܐ ܕܒܶܣܪܰܬ ܐܶܢܽܘܢ<EOS>ܚܼܙܰܘ ܚܰܣ̈ܳܡܶܐ ܠܛܰܠܝܳܐ ܚܣܺܝܼܡܳܐ ܕܶܐܙܕܰܒܰܢ ܗ̱ܘܳܐ<EOS>ܕܰܐܚܺܝܕ ܥܳܠܡܳܐ ܘܰܡܕܰܒܰܪ ܠܶܗ ܡܳܪܳܢܳܐܺܝܬ݂<EOS>ܚܳܝܪܺܝܢ ܗ̱ܘܰܘ ܒܶܗ ܒܗܿܰܘ ܒܰܪ ܚܺܐܪ̈ܶܐ ܕܰܗܘܼܳܐ ܥܰܒܕܳܐ<EOS>ܕܰܥܒܺܝܕ ܡܳܪܳܐ ܠܟ݂ܠܳܗ̇ ܡܶܨܪܶܝܢ ܐܳܦ ܦܳܩܶܕ ܒܳܗ̇<EOS>ܚܙܰܐܘܽܗ̱ܝ ܕܰܠܒܺܝܫ ܫܽܘܒܚܳܐ ܘܰܫܡܳܐ ܘܦܳܩܽܘܕܽܘܬ݂ܐ<EOS>ܘܰܐܚܺܝܕ ܒܺܐܝܕܶܗ ܟܽܠܶܗ ܛܽܘܒܳܐ ܘܥܽܘܬ݂ܪܳܐ ܕܰܐܪܥܳܐ<EOS>ܘܗܽܘܼ ܒܰܠܚܽܘܕܰܘܗ̱ܝ ܝܿܳܗܶܒ ܣܰܒܥܳܐ ܠܰܐܬ݂ܪ̈ܰܘܳܬ݂ܐ<EOS>ܘܰܫܟܺܝܼܚܳܐ ܠܶܗ ܥܠܰܠܬ݂ܐ ܪܰܒܬ݂ܳܐ ܘܠܰܐܚܪܺܢܳܐ ܠܳܐ<EOS>ܘܨܳܕܶܝܢ ܬܰܪ̈ܥܶܐ ܕܟܽܠ ܥܰܬܺܝܪ̈ܶܐ ܘܕܺܝܠܶܗ ܪܳܥܶܡ<EOS>ܘܡܶܬ݂ܟܰܫܦܺܝܢ ܠܶܗ ܡܳܪ̈ܰܘܳܬ݂ܐ ܕܰܢܙܽܘܢ ܐܶܢܽܘܢ<EOS>ܘܣܳܓ݂ܕܺܝܢ ܗ̱ܘܰܘ ܠܶܗ ܒܽܘܟܳܢ̈ܶܝܗܿ ܕܰܐܪܥܳܐ ܕܢܰܐܚܶܐ ܐܶܢܽܘܢ<EOS>ܘܪܳܗܛܳܐ ܠܪܶܓܠܶܗ ܡܶܨܪܶܝܢ ܘܰܦܠܰܫܬ ܥܰܡ ܚܰܒܪ̈ܳܬ݂ܗܿ<EOS>ܘܬܰܗܺܝܪܳܐ ܒܶܗ ܝܺܗܽܘܕ ܘܰܟܢܰܥܢ ܘܥܳܡܽܘܪ̈ܰܝܗܶܝܢ<EOS>ܘܫܰܦܺܝܪܳܐ ܠܶܗ ܗܿܳܝ ܪܰܒܽܘܬ݂ܐ ܕܶܐܬ݂ܝܰܗܒܰܬ ܠܶܗ<EOS>ܘܰܡܟܰܢܶܐ ܠܶܗ ܪܺܝܫܳܢܽܘܬ݂ܐ ܘܫܰܠܺܝܛܽܘܬ݂ܐ<EOS>ܘܡܳܪ̈ܰܝ ܐܰܬ݂ܪܳܐ ܥܒܺܝܼܕܺܝܢ ܥܰܒ̈ܕܶܐ ܘܡܶܫܬܰܡܥܺܝܢ ܠܶܗ<EOS>ܘܰܒܡܰܠܟܽܘܬ݂ܗܿ ܕܡܶܨܪܶܝܢ ܫܰܠܺܝܛ ܘܰܡܕܰܒܰܪ ܠܳܗ̇<EOS>ܘܰܡܥܰܛܰܦ ܗ̱ܘܳܐ ܡܕܰܒܪܳܢܽܘܬ݂ܐ ܘܦܳܩܽܘܕܽܘܬ݂ܐ<EOS>ܚܙܰܐܘܽܗ̱ܝ ܐܰܚ̈ܶܐ ܠܰܐܚܳܐ ܛܠܺܝܼܡܳܐ ܒܫܽܘܒܚܳܐ ܪܰܒܳܐ<EOS>ܘܰܢܦܼܰܠܘ ܩܽܘܕܡܰܘܗ̱ܝ ܥܰܠ ܐܰܦܰܝ̈ܗܽܘܢ ܟܰܕ ܪܰܬ݂ܺܝܬ݂ܺܝܢ<EOS>ܣܓ݂ܕ̈ܝ ܗܘ̈ܰܝ ܟܰܦ̈ܶܐ ܚܰܪ̈ܘܳܒܳܬ݂ܐ ܘܰܣܪ̈ܺܝܩܳܬ݂ܐ<EOS>ܠܟܰܦܶܗ ܕܝܰܘܣܶܦ ܡܰܠܝܰܬ ܣܰܒܥܳܐ ܬܬܰܪܣܶܐ ܐܶܢܽܘܢ<EOS>ܟܽܘܟ̈ܒܶܐ ܚܙܰܐܘܽܗ̱ܝ ܐܰܝܟ ܠܺܐܝܡܳܡܳܐ ܪܰܒܳܐ ܕܰܕܢܰܚ<EOS>ܘܰܣܓ݂ܶܕܘ ܗܘܰܘ ܠܶܗ ܒܙܰܠܺܝܩ̈ܰܘܗ̱ܝ ܚܰܦܺܝܼ ܐܶܢܽܘܢ<EOS>ܕܢܰܚܼ ܦܽܘܫܳܩܳܐ ܕܚܶܠܡ̈ܶܐ ܬܰܡܳܢ ܢܰܗܺܝܪܳܐܺܝܬ<EOS>ܕܟܰܘܟ̈ܒܶܐ ܘܟܰܦ̈ܶܐ ܣܓܶܕܘ ܠܶܗ ܠܛܰܠܝܳܐ ܒܟܶܢܫܳܐ ܕܰܐܚܰܘ̈ܗ̱ܝ<EOS>ܫܡܰܝܳܐ ܘܰܐܪܥܳܐ ܒܕܽܘܒܳܪ̈ܰܝܗܽܘܢ ܠܶܗ ܝܰܩܪ̈ܰܝ ܗܘ̈ܰܝ<EOS>ܘܰܒܟ݂ܠ ܓܶܐܘ̈ܳܢ ܣܰܡܟܺܝܗ̱ܝ ܕܰܢܩܽܘܡ ܥܰܠ ܪܰܒܽܘܬ݂ܐ<EOS>ܡܳܪܶܐ ܒܪܺܝܬ݂ܐ ܝܰܗ̱ܒ ܠܶܗ ܥܽܘܫܢܳܐ ܘܓܰܢ̱ܒܳܪ̈ܽܘܬ݂ܐ<EOS>ܘܰܒܥܰܠ̈ܳܠܬ݂ܳܐ ܕܪܰܘܡܳܐ ܘܥܽܘܡܩܳܐ ܫܰܒܚܶܗ ܘܺܝܼܪܶܒ<EOS>ܫܕܶܝܢ ܛܳܠܽܘ̈ܡܶܐ ܥܰܠ ܐܰܦܰܝ̈ܗܽܘܢ ܩܽܘܕܡܰܬ ܝܰܘܣܶܦ<EOS>ܘܗܿܰܘ ܕܰܛܠܺܝܼܡ ܗ̱ܘܳܐ ܪܳܡ ܘܰܡܥܰܠܰܝ ܥܰܠ ܡܰܪܟܰܒܬ݂ܐ<EOS>ܡܡܰܟܳܐ ܘܫܰܕܝܳܐ ܗܳܝ ܪܰܒܽܘܬ݂ܐ ܡܰܠܝܰܬ ܥܽܘܫܢܳܐ<EOS>ܩܕܳܡ ܡܰܟܺܝܼܟܳܐ ܪܰܕܦܶܗ ܚܣܳܡܳܐ ܥܕܰܡܳܐ ܕܺܝܪܶܒ<EOS>ܣܓܶܕܘ ܗܘܰܘ ܗܳܟ݂ܺܝܠ ܐܰܚ̈ܰܝ ܝܰܘܣܶܦ ܥܰܠ ܐܰܦܰܝ̈ܗܽܘܢ<EOS>ܘܰܒܥܼܰܘ ܡܶܢܶܗ ܥܒܽܘܪܳܐ ܠܟܰܦ̈ܢܶܐ ܕܰܒܒܳܬܰܝ̈ܗܽܘܢ<EOS>ܚܼܙܳܐ ܗ̱ܘܳܐ ܐܶܢܽܘܢ ܘܺܝܕܰܥ ܐܶܢܽܘܢ ܢܰܗܺܝܪܳܐܺܝܬ݂<EOS>ܘܰܫܪܺܝ ܒܢܶܟ݂ܠܳܐ ܢܫܰܐܶܠ ܐܶܢܽܘܢ ܡܿܰܢܽܘܼ ܐܰܢ̱ܬܽܘܢ<EOS>ܓܳܫܽܘ̈ܫܶܐ ܐܰܢ̱ܬܽܘܢ ܕܶܐܬ݂ܘ ܢܶܚܼܙܽܘܢ ܛܶܐܒܳ̈ܗܿ ܕܰܐܪܥܳܐ<EOS>ܐܳܦ ܝܼܺܕܺܝܥܳܐ ܗ̱ܝ ܣܺܝܥܳܬ݂ܟ݂ܽܘܢ ܕܰܢܟܺܝ̈ܠܶܐ ܐܰܢ̱ܬܽܘܢ<EOS>ܐܳܡܪܺܝܢ ܗܳܠܶܝܢ ܠܳܐ ܓܳܫܽܘ̈ܫܶܐ ܘܠܳܐ ܕܰܓ̈ܳܠܶܐ<EOS>ܐܶܠܳܐ ܟܺܐܢ̈ܶܐ ܘܰܒܢ̈ܰܝ ܟܺܐܢ̈ܶܐ ܘܪ̈ܳܚܡܰܝ ܩܽܘܫܬܳܐ<EOS>ܬܪ̈ܶܥܣܰܪ ܡܶܢܰܢ ܐܰܘܠܶܕ ܐܰܒܽܘܢ ܣܳܒܳܐ ܝܰܥܩܽܘܒ<EOS>ܘܗܳܐ ܚܰܕ ܨܶܝܕܰܘܗ̱ܝ ܘܚܰܕ ܐܶܒܰܕ ܠܶܗ ܘܗܳܪܟܳܐ ܥܶܣܪܳܐ<EOS>ܘܡܶܫܬܰܩܰܠ ܗ̱ܘܳܐ ܥܠܰܝܗܽܘܢ ܝܰܘܣܶܦ ܚܰܟܺܝܡܳܐܺܝܬ݂<EOS>ܕܗܰܘ ܥܽܘܗܕܳܢܳܐ ܕܚܶܠ̈ܡܶܐ ܕܳܠ ܒܶܗ ܢܶܫܚܽܘܩ ܐܶܢܽܘܢ<EOS>ܕܢܶܫܬܰܪܰܪ ܗ̱ܘܳܐ ܦܫܳܪܶܗ ܕܚܶܠܡܳܐ ܒܣܶܓܕܰܬ ܐܰܚܰܘ̈ܗ̱ܝ<EOS>ܟܰܕ ܡܶܬ݂ܟܰܦܦܺܝܢ ܘܰܡܦܺܝܣܺܝܢ ܠܶܗ ܕܢܼܶܫܪܳܐ ܐܶܢܽܘܢ<EOS>ܣܿܳܓܕܽܝܢ ܗ̱ܘܰܘ ܠܶܗ ܘܒܿܳܥܶܝܢ ܡܶܢܶܗ ܕܰܢܚܽܘܢ ܐܶܢܽܘܢ<EOS>ܐܰܝܟ ܕܳܐܦ ܟܰܦ̈ܶܐ ܠܟܰܦܶܗ ܒܚܶܠܡܳܐ ܣܓܼܰܕ̈ܝ ܟܰܕ ܕܳܡܺܝܟ݂<EOS>ܡܫܿܰܦܠܺܝܢ ܘܰܫܕܶܝܢ ܐܰܪ̈ܝܰܘܳܬ݂ܐ ܡܶܠ̈ܰܝܝ ܥܽܘܫܢܳܐ<EOS>ܩܕܳܡ ܗܰܘ ܐܶܡܪܳܐ ܕܒܰܣܒܶܣܘ̱ ܘܰܫܼܕܰܘ ܡܶܢ ܨܶܝܕܰܝܗܽܘܢ<EOS>ܡܶܬ݂ܩܰܫܶܐ ܗ̱ܘܳܐ ܥܠܰܝܗܽܘܢ ܝܰܘܣܶܦ ܐܰܝܟ ܚܰܟܺܝܼܡܳܐ<EOS>ܕܟܰܕ ܣܿܳܓ݂ܕܺܝܢ ܠܶܗ ܢܶܬ݂ܦܰܫܪܽܘܢ ܗ̱ܘܰܘ ܚܶܠ̈ܡܶܐ ܕܰܚܠܰܡ<EOS>ܗܿܳܝ ܡܰܕܰܐܬܳܐ ܕܝܰܗ̱ܒܘ̱ ܠܶܗ ܚܶܠ̈ܡܶܐ ܡܶܢ ܨܶܝܕ ܐܰܚܰܘ̈ܗ̱ܝ<EOS>ܬܳܒܿܰܥ ܗ̱ܘܳܐ ܠܗܽܘܢ ܢܶܣܰܒ ܡܶܢܗܽܘܢ ܟܰܕ ܠܳܐ ܨܿܳܒܶܝܢ<EOS>ܣܶܓܕܬܳܐ ܟܬ݂ܰܒ ܗ̱ܘܳܐ ܚܶܠܡܳܐ ܘܝܰܗ̱ܒ ܠܶܗ ܕܢܶܬܒܰܥ ܐܶܢܽܘܢ<EOS>ܘܰܕܩܰܫܝܽܘܬ݂ܳܐ ܚܰܘܺܝ ܐܰܦ̈ܶܐ ܥܰܕ ܫܳܩܶܠ ܠܳܗ̇<EOS>ܪ̈ܰܚܡܶܐ ܡܠܸܶܐ ܗ̱ܘܳܐ ܘܠܰܘ ܢܰܐܒܶܫ ܗܘܳܐ ܠܗܽܘܢ ܒܳܥܶܐ ܗ̱ܘܳܐ<EOS>ܐܶܠܳܐ ܨܒܼܳܐ ܗ̱ܘܳܐ ܕܰܦܫܼܳܪ ܚܶܠ̈ܡܰܘܗ̱ܝ ܢܶܫܬܰܪܰܪ ܗ̱ܘܳܐ<EOS>ܐܰܦ̈ܶܐ ܕܚܶܡܬ݂ܐ ܘܰܕܠܽܘܚܳܡܳܐ ܚܰܘܺܝ ܐܶܢܽܘܢ<EOS>ܕܡܳܐ ܕܶܐܣܬܰܥܪܰܬ݀ ܗܿܳܝ ܕܰܓܙܺܝܪܳܐ ܢܶܚܽܘܢ ܐܶܢܽܘܢ<EOS>ܓܫܽܘ̈ܫܶܐ ܐܰܢ̱ܬܽܘܢ ܢܟܺܝ̈ܠܶܐ ܕܰܐܬܽܘ ܢܶܚܼܙܽܘܢ ܐܰܬ݂ܪܳܐ<EOS>ܐܳܡܿܪܺܝܢ ܗܼܶܢܽܘܢ ܠܰܘ ܓܳܫܽܘ̈ܫܶܐ ܐܶܠܳܐ ܟܺܐܢ̈ܶܐ<EOS>ܒܠܶܒܶܗ ܝܰܘܣܶܦ ܒܳܣܰܪ ܗ̱ܘܳܐ ܠܗܽܘܢ ܒܰܣܺܝܡܳܐܺܝܬ݂<EOS>ܕܰܐܝܟܰܢ ܟܺܐܢ̈ܶܐ ܕܰܠܒܰܪ ܚܺܐܪ̈ܶܐ ܥܰܒܕܳܐ ܥܰܒܕܽܘܗ̱ܝ<EOS>ܗܳܐ ܟܺܐܢܽܘܬ݂ܗܽܘܢ ܠܰܒܢ̈ܰܝ ܚܺܐܪ̈ܶܐ ܡܙܰܒܢܳܐ ܡܶܡܬ݂ܽܘܡ<EOS>ܘܥܰܘܳܠܽܘܬ݂ܗܽܘܢ ܠܡܳܪܶܐ ܚܪܽܘܪ̈ܶܐ ܒܩܰܝܣܳܐ ܙܰܩܦܶܬ݂<EOS>ܟܰܕ ܟܺܐܢܺܝܢ ܗ̱ܘܰܘ ܠܰܐܚܳܐ ܢܟܰܠܘ ܗ̱ܘܰܘ ܘܰܙܒܰܢܘ ܘܛܰܪܕܽܘ<EOS>ܘܟܰܕ ܥܰܘ̈ܳܠܺܝܢ ܠܡܳܪܝܳܐ ܨܰܥܰܪܘ ܘܢܰܓ݂ܶܕܘ ܘܰܙܩܰܦܘ<EOS>ܟܺܐܢ̈ܶܐ ܚܢܰܢ ܠܰܡ ܐܳܡܿܪܺܝܢ ܗ̱ܘܰܘ ܠܶܗ ܠܗܰܘ ܕܶܐܙܕܰܒܰܢ<EOS>ܘܡܰܢ ܣܽܘܥܪܳܢܶܗ ܝܳܕܰܥ ܗ̱ܘܳܐ ܗܽܘ ܕܠܰܘ ܟܺܐܢ̈ܶܐ ܗ̱ܘܰܘ<EOS>ܒܢܺܝܪܳܐ ܕܥܰܒܕ̈ܶܐ ܟܕܰܢܘ̱ ܠܰܐܚܽܘܗܽܘܢ ܘܰܐܝܟܰܢ ܟܺܐܢ̈ܺܝܢ<EOS>ܘܠܰܐܒܳܐ ܟܺܐܢܳܐ ܘܢܶܟ݂ܠܳܐ ܥܰܘܠܳܐ ܘܕܰܓܳܠܽܘܬ݂ܐ<EOS>ܢܺܐܡܰܪ ܗܳܫܳܐ ܡܰܡܠܠܳܐ ܕܥܶܠܳܝ ܡܶܢ ܕܰܥܝܳܕܳܐ<EOS>ܕܶܐܠܳܐ ܐܰܝܢܳܐ ܕܩܰܛܺܝܢ ܨܰܘܬܶܗ ܠܳܐ ܨܳܐܶܬ ܠܶܗ<EOS>ܕܡܳܪܝܳܐ ܫܰܕܪܶܗ ܠܝܰܘܣܶܦ ܠܰܐܪܥܳܐ ܕܡܶܨܪܶܝܢ ܓܰܠܝܐܳ ܗ̱ܝ<EOS>ܘܰܕܕܺܝܠܶܗ ܗܘܳܬ ܟܽܠܳܗ̇ ܐܽܘܪܚܳܐ ܬܽܘܒ ܝܺܕܺܝܥܐܳ ܗ̱ܝ<EOS>ܐܶܡܼܰܪ ܕܰܘܺܝܕ ܕܰܩܕܳܡܰܝܗܽܘܢ ܫܰܕܰܪ ܓܰܒܪܳܐ<EOS>ܘܶܐܢܗܽܘ ܫܰܕܪܶܗ ܐܰܚ̈ܶܐ ܕܓܰܒܪܳܐ ܠܡܽܘܢ ܚܰܝܳܒܺܝܢ<EOS>ܐܡܰܪ ܐܳܦ ܝܰܘܣܶܦ ܕܡܶܛܽܠܳܬ݂ܟ݂ܽܘܢ ܫܰܕܪܰܢܝ̱ ܡܳܪܝܳܐ<EOS>ܕܺܝܕܰܥ ܗ̱ܘܳܐ ܠܶܗ ܕܟ݂ܽܠܳܗ̇ ܐܽܘܪܚܶܗ ܕܰܐܠܳܗܳܐ ܗܘܳܬ݂<EOS>ܘܶܐܢܗܽܘܼ ܝܰܘܣܶܦ ܕܡܳܪܝܳܐ ܫܰܕܪܶܗ ܒܦܽܘܡܶܗ ܐܰܘܕܺܝܼ<EOS>ܘܕܰܘܺܝܕ ܐܶܡܼܰܪ ܕܰܩܕܳܡܰܝܗܽܘܢ ܫܼܰܕܰܪ ܓܰܒܪܳܐ<EOS>ܠܽܐܘܪܚܳܐ ܕܰܗܘܳܬ ܡܶܢ ܐܰܠܳܗܳܐ ܡܿܰܢܽܘܼ ܢܶܥܕܽܘܠ<EOS>ܕܗܳܐ ܗܽܘ ܡܳܪܝܳܐ ܫܰܕܪܶܗ ܠܬܰܡܳܢ ܟܰܕ ܐܶܙܕܰܒܰܢ<EOS>ܢܩܿܰܠܶܣ ܡܳܕܶܝܢ ܠܰܐܚ̈ܰܝ ܝܰܘܣܶܦ ܕܰܚܣܰܡܘ ܘܰܢܟ݂ܰܠܘ<EOS>ܘܕܰܓܼܶܠܘ ܒܰܐܒܳܐ ܘܙܰܒܼܶܢܘ ܠܰܐܚܳܐ ܘܰܣܥܼܰܪܘ ܟܽܠܗܶܝܢ<EOS>ܒܢܶܟ݂ܠܳܐ ܕܗܳܠܶܝܢ ܗܳܐ ܐܶܣܼܬܰܥܪܰܬ ܗܳܝ ܕܰܐܠܳܗܳܐ<EOS>ܐܳܦ ܒܒܺܝܫܽܘܬ݂ܗܽܘܢ ܥܒܳܕܶܗ ܕܡܳܪܝܳܐ ܐܶܫܬܰܡܠܺܝ ܗ̱ܘܳܐ<EOS>ܚܣܳܡܗܽܘܢ ܐܰܬܩܶܢܘ ܐܽܘܪܚܶܗ ܕܡܳܪܝܳܐ ܐܰܝܟ ܨܶܒܝܳܢܶܗ<EOS>ܕܶܐܼܙܰܠ ܝܰܘܣܶܦ ܠܰܐܪܥܳܐ ܕܡܶܨܪܶܝܢ ܐܰܝܟ ܕܰܨܒܼܳܐ ܗ̱ܘܼܳܐ<EOS>ܟܽܠܶܗ ܚܣܳܡܳܐ ܘܢܶܟܠܳܐ ܘܥܰܘܠܳܐ ܕܰܐܚ̈ܰܝ ܝܰܘܣܶܦ<EOS>ܗܳܕܶܐ ܥܒܼܰܕ ܗ̱ܘܳܐ ܗܳܝ ܕܰܐܠܳܗܳܐ ܓܙܰܪ ܥܰܠ ܛܰܠܝܳܐ<EOS>ܘܐܶܢ ܗܳܟܰܢ ܗܺܝ ܐܽܘܪܚܶܗ ܕܡܳܪܝܳܐ ܣܥܼܰܪܘ ܟܰܕ ܙܰܒܶܢܘ<EOS>ܢܩܿܰܠܶܣ ܐܶܢܽܘܢ ܕܰܗܘܰܘ ܥܶܠܬ݂ܐ ܕܟܽܠ ܝܽܘܬ݂ܪ̈ܳܢܶܐ<EOS>ܢܶܒܛܰܠ ܗܳܫܳܐ ܡܶܢ ܬܶܫܒܽܘܚܬܳܐ ܕܫܰܦܺܝܪ̈ܳܬ݂ܐ<EOS>ܘܢܿܶܗܘܶܐ ܦܳܥ̈ܠܶܐ ܠܥܰܒ̈ܕܰܝ ܥܰܘܠܳܐ ܡܰܪܳܚܳܐܺܝܬ݂<EOS>ܐܶܢܕܶܝܢ ܫܽܘܒܚܳܐ ܡܶܬܚܺܝܒ ܠܗܽܘܢ ܠܰܐܚ̈ܰܝ ܝܰܘܣܶܦ<EOS>ܐܳܦܠܳܐ ܝܺܗܽܘܕܳܐ ܡܶܬ݂ܓܰܢܶܐ ܗ̱ܘܳܐ ܕܙܰܒܶܢ ܡܳܪܶܗ<EOS>ܡܰܘܬܶܗ ܕܰܒܪܳܐ ܥܶܠܬ݂ܰܐ ܗ̱ܘ ܛܳܒܬ݂ܳܐ ܠܰܒܢܰܝ̈ܢܳܫܳܐ<EOS>ܢܩܰܠܶܣ ܡܳܕܶܝܢ ܘܰܠܙܳܩܽܘ̈ܦܶܐ ܒܣܽܘܥܪ̈ܳܢܰܝܗܽܘܢ<EOS>ܝܺܗܽܘܕܳܐ ܢܟܺܝܼܠܳܐ ܐܳܦ ܩܰܝܳܦܳܐ ܟܳܗܢܳܐ ܛܰܡܳܐܐ<EOS>ܘܚܰܢܳܢ ܦܰܩܪܳܐ ܕܙܰܩܦܼܽܘܗ̱ܝ ܠܰܒܪܳܐ ܢܩܰܠܶܣ ܐܶܢܽܘܢ<EOS>ܗ̱ܘܰܘ ܓܶܝܪ ܥܶܠܬ݂ܐ ܕܡܰܠܝܳܐ ܣܰܒܪܳܐ ܠܥܳܠܡܳܐ ܟܽܠܶܗ<EOS>ܕܶܐܠܽܘ ܠܳܐ ܡܺܝܼܬ ܒܰܪ ܐܰܠܳܗܳܐ ܥܳܠܡܳܐ ܠܳܐ ܩܼܳܡ<EOS>ܘܗܶܢܶܝܢ ܗܳܠܶܝܢ ܢܶܣܰܒ ܡܳܕܶܝܢ ܥܰܠ ܟܽܠ ܒܺܝ̈ܫܳܢ<EOS>ܘܡܳܐ ܕܡܶܣܬܰܥܪ̈ܳܢ ܠܳܐ ܢܶܬ݂ܓܰܢܽܘܢ ܥܳܒܿܽܘܕܰܝܗܶܝܢ<EOS>ܐ̱ܚܝ̈ܳܢܶܐ ܘܚܰܒܪ̈ܶܐ ܘܰܒܢ̈ܰܝ ܐ̱ܪܳܙܳܐ ܒܿܳܥܝܳܐ ܡܶܠܰܬ݂ܝ<EOS>ܕܩܿܳܝܡܺܝܢ ܒܳܬ݂ܪܳܗܿ ܘܰܡܩܿܰܒܠܺܝܢ ܠܳܗ̇ ܒܚܽܘܒܳܐ ܪܰܒܳܐ<EOS>ܠܳܐ ܢܶܬܩܰܠܣܽܘܢ ܥܳܒܕ̈ܰܝ ܥܰܘܠܳܐ ܒܣܽܘܥܪ̈ܳܢܰܝܗܽܘܢ<EOS>ܐܳܦܠܳܐ ܐܶܠܽܘ ܢܒܼܰܥ ܟܽܠ ܛܳܒ̈ܳܢ ܡܶܢ ܨܶܝܕܰܝܗܽܘܢ<EOS>ܡܳܪܝܳܐ ܚܰܟܺܝܼܡ ܘܺܐܝܬ ܒܶܗ ܚܰܝܠܳܐ ܕܡܶܢ ܒܺܝ̈ܫܳܬ݂ܐ<EOS>ܕܟܽܠ ܛܳܒ̈ܳܬ݂ܳܐ ܢܰܦܶܩ ܢܶܬܶܠ ܠܰܒܢ̈ܰܝ ܐ̱ܢܳܫܳܐ<EOS>ܗܽܘܼ ܢܶܬܩܰܠܰܣ ܕܡܳܐ ܕܰܣܼܥܰܪ ܐ̱ܢܳܫ ܒܺܝܫܬܳܐ ܠܚܰܒܪܶܗ<EOS>ܠܳܗ̇ ܠܗܳܝ ܒܺܝܫܬܳܐ ܥܰܒܕܳܗܿ ܛܳܒܬ݂ܳܐ ܡܳܪܝܳܐ ܕܰܡܨܶܐ<EOS>ܠܝܰܘܣܶܦ ܐܰܚܰܘ̈ܗ̱ܝ ܥܰܒܕܳܐ ܥܰܒܕܽܘܗ̱ܝ ܡܶܢ ܨܶܝܕܰܝܗܽܘܢ<EOS>ܘܫܰܩܠܶܗ ܡܳܪܝܳܐ ܘܥܰܒܕܶܗ ܡܳܪܳܐ ܠܡܳܪ̈ܰܘܳܬ݂ܐ<EOS>ܒܗܿܰܘ ܨܶܒܝܳܢܳܐ ܕܩܿܳܝܡܺܝܢ ܗ̱ܘܰܘ ܒܶܗ ܐܰܚ̈ܰܝ ܝܰܘܣܶܦ<EOS>ܚܿܳܐܰܪ ܘܰܪܓܺܝܼܙ ܐܳܦ ܕܰܝܿܳܢܳܐ ܡܳܐ ܕܰܡܫܰܐܶܠ<EOS>ܬܳܒܿܰܥ ܕܺܝܼܢܗܽܘܢ ܐܰܝܟ ܪܶܥܝܳܢܗܽܘܢ ܡܳܐ ܕܥܰܠܼܘ ܩܽܘܕܡܰܘܗ̱ܝ<EOS>ܘܰܠܛܳܒ̈ܳܬ݂ܐ ܕܰܗܘ̈ܰܝ ܒܺܐܝܕܗܽܘܢ ܠܳܐ ܩܰܪܺܝܒܺܝܢ<EOS>ܠܶܗ ܠܨܶܒܝܳܢܳܐ ܒܺܝܫܳܐ ܕܳܐܶܢ ܟܺܐܢܳܐ ܕܰܬܪܺܝܼܨ<EOS>ܐܰܝܟ ܕܺܐܝܬ݂ܘܗ̱ܝ ܓܶܝܪ ܗܽܘܼ ܨܶܒܝܳܢܳܐ ܐܳܦ ܡܶܬ݂ܩܰܒܰܠ<EOS>ܐܰܝܟ ܚܰܣ̈ܳܡܶܐ ܘܰܡܙܰܒܢ̈ܳܢܶܐ ܕܰܒܢ̈ܰܝ ܚܺܐܪ̈ܶܐ<EOS>ܕܳܐܶܢ ܡܳܪܝܳܐ ܠܰܐܚ̈ܰܝ ܝܰܘܣܶܦ ܥܰܠ ܣܽܘܥܪܳܢܶܗ<EOS>ܗܿܳܝ ܓܶܝܪ ܛܳܒܬ݂ܐ ܕܰܗܘܳܬ ܒܽܐܘܪܚܶܗ ܟܰܕ ܐܶܙܕܰܒܰܢ<EOS>ܕܰܐܠܳܗܳܐ ܗܘܳܬ ܕܰܡܨܶܐ ܕܢܶܥܼܒܶܕ ܡܰܝܳܐ ܚܰܡܪܳܐ<EOS>ܠܳܐ ܕܶܝܢ ܙܰܒܢܽܘܗ̱ܝ ܘܗܺܝܼ ܗܿܳܝ ܛܳܒܬ݂ܐ ܡܶܣܬܰܥܪܳܐ ܗܘܳܬ݂<EOS>ܘܡܳܪܝܳܐ ܕܫܼܰܕܪܶܗ ܡܫܰܕܰܪ ܗ̱ܘܳܐ ܠܶܗ ܐܰܝܟ ܝܺܕܰܥܬܶܗ<EOS>ܘܶܐܢ ܟܰܕ ܥܰܒܕܰܐ ܗ̱ܘ ܐܶܫܼܟܰܚ ܡܳܪܝܳܐ ܘܥܰܒܼܕܶܗ ܡܰܠܟܳܐ<EOS>ܟܰܕ ܒܰܪ ܚܺܐܪ̈ܰܐ ܗ̱ܘ ܠܳܐ ܡܨܶܐ ܗ̱ܘܳܐ ܟܰܝ ܡܿܰܘܪܶܒ ܗ̱ܘܳܐ ܠܶܗ<EOS>ܡܶܢ ܒܶܝܬ ܐܣܺܝܼܪ̈ܶܐ ܐܰܦܼܩܶܗ ܘܝܰܗ̱ܒ ܠܶܗ ܪܺܝܫܳܢܽܘܬ݂ܐ<EOS>ܡܶܢ ܒܶܝܬ ܐܰܒܽܘܗ̱ܝ ܠܳܐ ܩܿܳܪܶܐ ܗ̱ܘܳܐ ܘܰܡܝܰܩܰܪ ܠܶܗ<EOS>ܡܶܢ ܓܰܘ ܓܽܘܒܳܐ ܥܰܗܕܶܗ ܘܣܳܡܶܗ ܥܰܠ ܡܰܪܟܰܒܬ݂ܳܐ<EOS>ܐܶܠܽܘ ܠܳܐ ܢܦܼܰܠ ܬܰܡܳܢ ܡܰܦܶܠ ܛܳܥܶܐ ܗ̱ܘܳܐ ܠܶܗ<EOS>ܥܝܳܪܬܳܐ ܕܙܰܒܢܽܘܗ̱ܝ ܬܳܒܰܥ ܡܳܪܝܳܐ ܡܶܢ ܐܺܝܕܰܝ̈ܗܽܘܢ<EOS>ܐܰܝܟ ܗܰܘ ܕܰܗܘܼܳܬ ܟܽܠܳܗ̇ ܐܽܘܪܚܶܗ ܡܶܢ ܒܶܠܥܳܕܰܘܗ̱ܝ<EOS>ܕܡܳܪܝܳܐ ܫܰܕܪܶܗ ܟܰܕ ܐܶܙܕܰܒܰܢ ܠܳܐ ܪܓܺܝܫܺܝܢ ܗ̱ܘܰܘ<EOS>ܘܰܐܝܟ ܗܿܳܝ ܕܳܐܦ ܠܳܐ ܫܼܰܕܪܶܗ ܡܳܪܝܳܐ ܕܳܐܶܢ ܠܗܽܘܢ<EOS>ܡܕܰܒܪܳܢܽܘܬ݂ܐ ܗ̱ܘ ܣܶܥܼܪܰܬ ܕܺܝܠܳܗ̇ ܒܶܠܥܳܕ̈ܰܝܗܽܘܢ<EOS>ܘܠܳܐ ܡܶܬܩܰܠܣܺܝܢ ܡܶܛܽܠ ܛܳܒܬ݂ܳܐ ܕܠܳܐ ܪܓܺܝܫܺܝܢ ܒܳܗܿ<EOS>ܕܺܝܼܢܗܽܘܢ ܕܺܝܠܗܽܘܢ ܗܳܢܳܐ ܐܺܝܬ݂ܘܗ̱ܝ ܡܶܢ ܟܺܐܢܽܘܬ݂ܐ<EOS>ܕܰܚܣܼܰܡܘ̱ ܘܰܢܟ݂ܰܠܘ̱ ܘܕܰܓܶܠܘ̱ ܘܰܣܢܰܘ ܘܙܰܒܼܶܢܘ ܘܛܰܪܰܕܘ<EOS>ܐܰܥܺܝܩܘ ܠܰܐܒܳܐ ܫܰܥܒܶܕܘ ܠܰܐܚܳܐ ܘܰܛܠܼܰܡܘ ܩܽܘܫܬܳܐ<EOS>ܠܡܳܪܝܳܐ ܐܰܪܓܼܶܙܘ ܘܰܠܒܰܪ ܚܺܐܪ̈ܶܐ ܥܰܒܕܳܐ ܥܰܒܼܕܽܘܗ̱ܝ<EOS>ܘܰܐܝܟ ܗܿܰܘ ܕܰܗܘܼܳܐ ܥܰܒܕܳܐ ܠܥܳܠܰܡ ܗܿܰܘ ܕܶܐܙܕܰܒܰܢ<EOS>ܘܰܐܝܟ ܗܿܰܘ ܕܰܦܟܺܝܼܪ ܘܰܚܒܺܝܼܫ ܘܰܐܠܺܝܼܨ ܘܰܡܠܶܐ ܚܰܫ̈ܶܐ<EOS>ܗܳܟ݂ܰܢ ܒܿܳܠܥܺܝܢ ܡܶܢ ܕܰܝܳܢܳܐ ܥܰܠ ܣܽܘܥܪܳܢܶܗ<EOS>ܘܗܿܳܝ ܕܶܐܫܼܬܰܕܰܪ ܡܶܢ ܐܰܠܳܗܳܐ ܠܳܐ ܩܰܪܺܝܒܳܐ<EOS>ܕܰܓܒܳܐ ܐ̱ܚܪܺܢܳܐ ܬܽܘܒ ܐܶܢ ܬܶܚܽܘܪ ܦܳܪܽܘܫܳܐܺܝܬ݂<EOS>ܡܶܬܚܰܙܝܳܐ ܠܳܟ ܟܽܠܳܗ̇ ܐܽܘܪܚܶܗ ܕܕܰܐܠܳܗܳܐ ܗܘܳܬ݂<EOS>ܘܰܐܝܟ ܗܿܰܘ ܕܳܐܦ ܠܳܐ ܪܓܺܝܫܺܝܢ ܐܰܚܰܘ̈ܗ̱ܝ ܟܰܕ ܐܶܙܕܰܒܰܢ<EOS>ܘܡܳܪܝܳܐ ܪܟܶܒ ܟܽܠ ܥܶܠ̈ܳܠܬ݂ܐ ܕܰܗܘ̈ܺܝ ܬܰܡܳܢ<EOS>ܘܰܐܟܡܳܐ ܕܗܳܕܶܐ ܫܰܦܺܝܪܳܐ ܗܘܳܬ ܕܢܼܶܗܘܶܐ ܥܰܒܕܳܐ<EOS>ܘܰܐܝܟ ܠܺܐܝܩܳܪܳܐ ܐܽܘܪܚܶܗ ܓܶܕܫܰܬ ܘܶܐܙܕܰܒܰܢ ܗ̱ܘܳܐ<EOS>ܘܦܰܐܝܳܐ ܟܽܠܳܗ̇ ܡܕܰܒܪܳܢܽܘܬ݂ܐ ܕܰܗܘܼܳܬ ܨܶܝܕܰܘܗ̱ܝ<EOS>ܐܰܝܟ ܗܰܘ ܕܶܐܠܽܘ ܠܳܐ ܐܶܙܕܰܒܰܢ ܠܳܐ ܐܶܣܼܬܰܥܪܰܬ<EOS>ܘܗܳܟ݂ܰܢ ܫܰܦܺܝܪ ܘܰܣܕܺܝܪ ܘܶܐܬ݂ܐ ܛܶܟܣܳܐ ܕܽܐܘܪܚܶܗ<EOS>ܐܰܟܡܰܢ ܕܶܐܠܽܘ ܒܨܺܝܼܪ ܒܳܗ̇ ܡܶܕܶܡ ܣܽܘܪܚܳܢܳܐ ܗ̱ܘܳܐ<EOS>ܠܰܘ ܣܽܘܪܚܳܢܳܐ ܕܗܳܠܶܝܢ ܫܰܦܺܝܪ ܐܶܠܳܐ ܡܳܪܝܳܐ<EOS>ܐܰܬܼܩܶܢ ܐܽܘܪܚܶܗ ܘܗܳܐ ܫܰܦܺܝܪܳܐ ܘܡܰܠܝܳܐ ܐ̱ܪ̈ܳܙܶܐ<EOS>ܐܰܝܟ ܗܿܳܝ ܕܰܗܘܼܳܬ ܡܶܢ ܨܳܠܽܘ̈ܒܶܐ ܨܶܝܕ ܦܳܪܽܘܩܰܢ<EOS>ܕܰܠܒܼܰܟܘ ܘܰܚܒܼܰܫܘ ܢܰܓܼܶܕܘ ܘܰܙܩܼܰܦܘ ܘܰܩܼܛܰܠܘ ܘܰܩܒܼܰܪܘ<EOS>ܘܰܗܦܼܰܟ݂ܝ ܗܳܠܶܝܢ ܟܽܠܗܶܝܢ ܕܰܣܥܼܰܪܘ ܟܰܕ ܒܺܝ̈ܫܳܢ ܗܘ̈ܰܝ<EOS>ܘܰܗܘ̈ܰܝ ܣܰܒܪܳܐ ܘܚܰܝ̈ܶܐ ܠܥܳܠܡܳܐ ܕܰܒܗܶܝܢ ܢܺܐܚܶܐ<EOS>ܘܗܳܟ݂ܰܢ ܒܿܳܠܥܺܝܢ ܡܶܢ ܟܺܐܢܽܘܬ݂ܐ ܡܶܛܽܠ ܕܰܙܩܼܰܦܘ<EOS>ܐܰܝܟ ܗܿܰܘ ܕܳܐܦܠܳܐ ܗ̱ܘܰܘ ܒܶܗ ܚܰܝ̈ܶܐ ܘܠܳܐ ܦܽܘܪܩܳܢܳܐ<EOS>ܕܺܝܠܗܽܘܢ ܕܰܙܩܼܰܦܘ ܗܳܝܕܶܝܢ ܕܰܦܼܪܰܩ ܕܺܝܠܶܗ ܐܺܝܬ݂ܶܝܗܿ<EOS>ܘܡܶܛܽܠܗܳܢܳܐ ܒܛܳܒܬ݂ܐ ܕܰܗܘܼܳܬ ܠܳܐ ܩܰܪܺܝܒܺܝܢ<EOS>ܗܳܟ݂ܰܢ ܒܿܳܠܥܺܝܢ ܐܰܚ̈ܰܝ ܝܰܘܣܶܦ ܕܰܠܡܳܢ ܙܰܒܼܶܢܘ<EOS>ܗܳܝܕܶܝܢ ܕܺܐܝܪܶܒ ܘܶܐܢ ܐܶܫܼܬܰܕܰܪ ܠܰܘ ܕܺܝܠܗܽܘܢ ܗܺܝ<EOS>ܪܳܡ ܗܽܘ ܡܶܢ ܦܽܘܡܝ ܫܰܪܒܳܐ ܕܟܽܠܳܗ̇ ܡܕܰܒܪܳܢܽܘܬ݂ܐ<EOS>ܐܶܫܠܶܐ ܡܶܢܶܗ ܟܰܕ ܕܳܚܶܠ ܐ̱ܢܳܐ ܕܠܳܐ ܡܶܬ݂ܦܰܫܰܩ<EOS>ܟܒܺܝܫܳܐ ܐܶܕܢܳܐ ܒܗܳܠܶܝܢ ܩ̈ܳܠܶܐ ܟܽܠ ܕܰܥܝܳܕܳܐ<EOS>ܘܡܳܐ ܕܠܳܐ ܟܒܺܝܼܫܳܐ ܐܶܢ ܡܰܣܓܶܐ ܐܶܢܳܐ ܐ̱ܢܳܫ ܠܳܐ ܒܳܣܶܡ ܠܳܗ̇<EOS>ܫܕܶܝܢ ܗ̱ܘܰܘ ܗܳܟܺܝܠ ܐܰܚ̈ܰܝ ܝܰܘܣܶܦ ܥܰܠ ܐܰܦܰܝ̈ܗܽܘܢ<EOS>ܘܡܦܺܝܣܺܝܢ ܠܶܗ ܕܟܺܐܢ̈ܶܐ ܚܢܰܢ ܡܳܪܝ̱ ܘܠܳܐ ܓܳܫܽܘ̈ܫܶܐ<EOS>ܬܢܼܰܘ ܕܺܐܝܬ ܠܗܽܘܢ ܐܰܚܳܐ ܘܰܐܒܳܐ ܘܰܫܩܼܰܠ ܥܶܠܬ݂ܐ<EOS>ܕܰܠܒܶܢܝܰܡܺܝܢ ܐܰܚܳܐ ܢܶܚܼܙܶܐ ܕܪܳܚܶܡ ܗ̱ܘܳܐ ܠܶܗ<EOS>ܐܶܢ ܒܰܫܪܳܪܳܐ ܟܺܐܢ̈ܶܐ ܐܰܢ̱ܬܽܘܢ ܘܰܒܢ̈ܰܝ ܟܺܐܢܳܐ<EOS>ܚܰܘܰܘ ܒܽܘܩܝܳܐ ܕܠܳܐ ܕܰܓܶܠܬܽܘܢ ܡܽܘܢ ܕܶܐܡܼܪܰܬܽܘܢ<EOS>ܒܗܳܕܶܐ ܐܶܕܰܥ ܐܶܢ ܫܰܪܺܝܪܳܢ ܟܽܠ ܡܶܠܰܝ̈ܟܽܘܢ<EOS>ܟܰܕ ܬܰܝܬ݂ܘܢ ܠܺܝ ܠܗܰܘ ܐܰܚܽܘܟ݂ܽܘܢ ܒܰܪ ܣܰܝܒܽܘܬ݂ܐ<EOS>ܦܽܘܫܘ ܒܰܚܒܽܘܫܝܳܐ ܘܫܼܰܕܰܪܘ ܐܰܝܬܰܘܗܝ ܗܰܘ ܕܶܐܡܼܰܪܬܽܘܢ<EOS>ܘܡܳܐ ܕܶܝܢ ܕܶܐܬܼ݂ܐ ܗܳܐ ܡܶܬܚܰܙܝܳܐ ܕܠܳܐ ܕܰܓܶܠܬܽܘܢ<EOS>ܫܼܰܕܰܪ ܝܰܘܣܶܦ ܘܰܚܒܼܰܫ ܐܶܢܽܘܢ ܚܰܟܺܝܼܡܳܐܺܝܬ݂<EOS>ܕܢܶܬܠܽܘܢ ܒܽܘܩܝܳܐ ܕܡ̈ܶܠܶܐ ܕܶܐܡܼܰܪܘ ܐܶܢ ܫܰܪܺܝܪܳܢ<EOS>ܐܶܬ݂ܪܰܘܪܰܒ ܗ̱ܘܳܐ ܥܠܰܝܗܽܘܢ ܬܰܡܳܢ ܟܰܕ ܠܳܐ ܣܿܳܢܶܐ<EOS>ܕܰܒܟܽܠ ܥܶܠ̈ܳܠܢ ܐܰܚܽܘܗ̱ܝ ܢܺܐܼܬܶܐ ܕܒܿܳܥܶܐ ܗ̱ܘܳܐ ܠܶܗ<EOS>ܕܚܶܠܼܘ ܘܶܐܬܼ݂ܕܰܘܰܕܘ ܐܰܚ̈ܰܝ ܝܰܘܣܶܦ ܡܶܢ ܣܽܘܥܪܳܢܳܐ<EOS>ܕܒܰܠܼܗܺܝ ܐܶܢܽܘܢ ܗܰܘ ܦܽܘܩܕܳܢܳܐ ܕܢܺܐܼܬ݂ܐ ܛܰܠܝܳܐ<EOS>ܝܰܘܡ̈ܶܐ ܬܠܳܬ݂ܐ ܗ̱ܘܰܘ ܒܰܚܒܽܘܫܝܳܐ ܟܰܕ ܡܶܬ݂ܬܰܒܥܺܝܢ<EOS>ܕܰܠܒܶܢܝܳܡܺܝܢ ܛܰܠܝܳܐ ܢܰܝܬܽܘܢ ܐܰܝܟ ܕܶܐܫܼܬܰܘܕܺܝܘ<EOS>ܬܳܐ ܚܙܺܝܼ ܗܳܫܳܐ ܓܺܝܓ݂ܠܳܐ ܕܙܰܒܢ̈ܶܐ ܟܰܕ ܡܶܬ݂ܟܰܪܟܳܐ<EOS>ܘܥܳܒܕܳܐ ܠܗܳܠܶܝܢ ܬܰܚ̈ܬܳܝܳܬ݂ܐ ܥܶܠ̈ܳܝܳܬ݂ܳܐ<EOS>ܛܰܠܝܼܳܐ ܚܣܺܝܼܡܳܐ ܛܪܺܝܼܕܳܐ ܙܒܺܝܼܢܳܐ ܕܰܥܒܺܝܼܕ ܡܳܪܳܐ<EOS>ܘܰܡܙܰܒܢ̈ܳܢܶܐ ܚܒܺܝܼܫܺܝܢ ܕܳܘܶܝܢ ܒܶܝܬ ܐܽܘܠܨܳܢܳܐ<EOS>ܡܳܪܝܳܐ ܡܿܰܗܦܶܟ ܟܽܠ ܒܺܝ̈ܫܳܬ݂ܳܐ ܠܥܳܒ̈ܽܘܕܰܝܗܶܝܢ<EOS>ܕܰܐܝܿܢܳܐ ܕܚܿܳܦܰܪ ܒܺܐܪܳܐ ܠܚܰܒܪܶܗ ܗܽܘ ܢܳܦܶܠ ܒܳܗܿ<EOS>ܠܗܰܘ ܕܰܛܠܺܝܼܡ ܗ̱ܘܳܐ ܘܰܫܕܶܐ ܒܓܽܘܒܳܐ ܐܰܣܓܺܝܼ ܝܿܰܩܰܪ<EOS>ܘܰܠܛܳܠܽܘܡܰܘ̈ܗ̱ܝ ܟܰܦܼܶܦ ܩܽܘܕܡܰܘܗ̱ܝ ܢܶܒܼܣܽܘܪ ܐܶܢܽܘܢ<EOS>ܗ̱ܘܰܘ ܒܰܚܒܽܘܫܝܳܐ ܟܰܕ ܡܶܬܐܰܠܨܺܝܢ ܡܶܛܽܠ ܛܰܠܝܳܐ<EOS>ܕܠܳܐ ܝܿܳܕܥܺܝܢ ܗ̱ܘܰܘ ܐܰܝܟܰܢ ܬܶܫܪܶܐ ܒܺܝܫܬܳܐ ܕܰܗܘܳܬ<EOS>ܐܳܡܿܰܪ ܝܰܘܣܶܦ ܡܶܛܽܠ ܡܳܪܝܳܐ ܕܝܿܳܕܰܥ ܐ̱ܢܳܐܰ ܗ̱ܘ ܠܶܗ<EOS>ܠܳܐ ܒܳܥܶܐ ܐ̱ܢܳܐ ܐܶܥܿܒܶܕ ܒܺܝܫܬܳܐ ܘܰܠܟ݂ܽܘܢ ܐܰܥܺܝܩ<EOS>ܕܳܚܶܠ ܐ̱ܢܳܐܰ ܗ̱ܘ ܓܶܝܪ ܡܶܢ ܐܰܠܳܗܳܐ ܘܠܶܗ ܣܿܳܓ݂ܕ ܐ̱ܢܳܐ<EOS>ܘܬܺܐܬ݂ܐ ܡܶܡܬ݂ܽܘܡ ܒܺܝܫܬܳܐ ܒܺܐܝ̈ܕܰܝ ܠܳܐ ܨܿܳܒܶܐ ܐ̱ܢܳܐ<EOS>ܦܽܘܩܘ ܙܶܠܘ ܐܰܢ̱ܬܽܘܢ ܡܶܛܽܠ ܟܰܦܢ̈ܶܐ ܕܰܒܒܳܬܰܝ̈ܟܽܘܢ<EOS>ܘܰܐܪܦܰܘ ܗܳܪܟܳܐ ܚܰܕ ܐܰܚܽܘܟ݂ܽܘܢ ܥܰܕ ܐܳܬ݂ܶܝܢ ܐܰܢ̱ܬܽܘܢ<EOS>ܒܚܰܝ̈ܰܝ ܦܶܪܥܽܘܢ ܗܳܐ ܝܿܳܡܶܐ ܐ̱ܢܳܐ ܫܰܪܺܝܪܳܐܺܝܬ݂<EOS>ܕܶܐܠܳܐ ܬܼܶܗܘܶܐ ܐܰܝܟܰܢ ܕܶܐܡܪܶܬ ܓܳܫܽܘܫ̈ܶܐ ܐܰܢ̱ܬܽܘܢ<EOS>ܗ̱ܘܰܘ ܒܽܐܘܠܨܳܢܳܐ ܐܰܚ̈ܰܝ ܝܰܘܣܶܦ ܡܰܪܺܝܪܳܐܺܝܬ݂<EOS>ܘܫܰܪܺܝܘ ܐܳܡܪܺܝܢ ܗܳܢܳܐ ܠܗܳܢܳܐ ܟܰܕ ܒܰܗܺܝܬܺܝܢ<EOS>ܕܡܶܗܺ ܗ̱ܘ ܕܝܰܘܣܶܦ ܓܿܳܥܶܐ ܗܳܫܳܐ ܘܰܡܫܿܰܢܶܩ ܠܰܢ<EOS>ܘܡܶܛܽܠܳܬ݂ܗ ܡܶܬܰܐܠܨܺܝܢܰܢ ܡܶܢ ܟܺܐܢܽܘܬ݂ܐ<EOS>ܚܛܺܝܬ݂ܐ ܪܰܒܬ݂ܳܐ ܕܗܿܰܘ ܒܰܪ ܚܺܐܪ̈ܶܐ ܕܶܐܙܕܰܒܰܢ ܗ̱ܘܼܳܐ<EOS>ܩܳܝܡܳܐ ܗܳܫܳܐ ܘܰܠܒܺܝܼܟܳܐ ܠܰܢ ܠܰܡܡܳܬ݂ܘܬ݂ܢ<EOS>ܥܝܳܪܬܶܗ ܕܛܰܠܝܳܐ ܡܶܬܬܰܒܥܺܝܢܰܢ ܡܶܢ ܐܰܠܳܗܳܐ<EOS>ܘܗܽܘܼ ܐܰܝܬܺܝ ܠܰܢ ܕܢܶܬܬܕܺܝܢ ܗܳܪܟܳܐ ܥܰܠ ܣܽܘܪ̈ܚܳܢܰܢ<EOS>ܓܥܳܬ݂ܶܗ ܪܰܒܬ݂ܳܐ ܗܳܝ ܕܰܡܦܺܝܼܣ ܗ̱ܘܼܳܐ ܘܠܳܐ ܩܰܒܼܶܠܢܳܝܗ̱ܝ<EOS>ܒܶܐܕܢܰܘ̈ܗ̱ܝ ܕܡܳܪܝܳܐ ܢܶܦܠܰܬ ܟܽܠܳܗ̇ ܘܶܐܬ݂ܳܐ ܬܰܒܥܰܢ<EOS>ܚܙܰܝܢܰܢ ܫܶܦܠܶܗ ܕܰܐܚܳܐ ܥܠܺܝܼܒܳܐ ܘܠܳܐ ܟܶܪܝܰܬ ܠܰܢ<EOS>ܘܡܶܛܽܠܳܬ݂ܗ ܒܕܺܝܼܢܳܐ ܟܺܐܢܳܐ ܡܶܬܰܐܠܨܺܝܢܰܢ<EOS>ܗܿܰܘ ܚܰܙܳܝܳܐ ܟܰܣܝܳܐ ܚܼܳܪ ܒܰܢ ܟܰܕ ܛܰܪܶܦܢܳܝܗ̱ܝ<EOS>ܗܽܘܼܝܽܘ ܗܳܫܳܐ ܕܫܿܳܚܶܩ ܘܿܰܐܠܶܨ ܘܰܡܛܰܪܶܦ ܠܰܢ<EOS>ܚܛܳܗܶܗ ܪܰܒܳܐ ܕܗܰܘ ܒܰܪ ܚܺܐܪ̈ܶܐ ܕܰܗ̱ܘܼܳܐ ܥܰܒܕܳܐ<EOS>ܗܽܘܼ ܡܥܿܰܪܩܶܠ ܠܰܢ ܢܿܶܗܘܶܐ ܥܰܒ̈ܕܶܐ ܒܶܝܬ ܡܶܨܪ̈ܳܝܶܐ<EOS>ܕܶܡܥ̈ܶܐ ܕܥܰܝܢ̈ܰܘܗ̱ܝ ܕܰܒܟܼܳܐ ܐܰܣܓܺܝܼ ܘܠܳܐ ܩܰܒܼܶܠܢܳܝܗ̱ܝ<EOS>ܗܳܐ ܥܒܺܝ̈ܕܳܢ ܠܰܢ ܡܰܫܪ̈ܽܘܥܝܳܬ݂ܐ ܕܰܒܗܶܝܢ ܢܿܶܦܶܠ<EOS>ܕܺܝܢܶܗ ܕܝܰܘܣܶܦ ܡܶܬ݂ܬܰܒܥܺܝܢܰܢ ܒܶܝܬ ܡܶܨܪ̈ܳܝܶܐ<EOS>ܘܰܠܟܺܐܢܽܘܬ݂ܐ ܡܰܢܽܘܼ ܡܦܺܝܼܣ ܠܳܗ ܕܬܼܶܫܠܶܐ ܡܶܢܰܢ<EOS>ܠܰܐܒܳܐ ܟܺܐܢܳܐ ܢܿܦܺܝܼܣ ܕܰܢܨܰܠܶܐ ܥܰܠ ܣܰܟ݂ܠܽܘܬ݂ܢ<EOS>ܪܰܒܽ ܗ̱ܘ ܥܰܘܠܳܐ ܕܰܥܒܼܰܕܢܰܢ ܒܶܗ ܐܰܝܟ ܗܰܘ ܕܰܐܚܽܘܢ<EOS>ܒܰܕܡܳܐ ܕܓܶܕܝܳܐ ܬܒܼܰܪܢܳܝܗ̱ܝ ܠܶܒܶܗ ܥܰܠ ܚܰܒܺܝܒܶܗ<EOS>ܘܰܒܛܽܘܪܳܦܳܐ ܗܳܐ ܡܶܬ݂ܢܰܘܰܠ ܡܶܛܽܠܳܬ݂ܗ<EOS>ܘܶܐܢ ܗܰܘ ܥܰܘܠܳܐ ܕܰܗܘܼܳܐ ܒܛܰܠܝܳܐ ܡܶܬܚܰܣܶܐ ܗ̱ܘܳܐ<EOS>ܒܶܟܝܶܗ ܕܣܳܒܳܐ ܕܰܣܥܼܰܪ ܕܺܝܠܶܗ ܠܳܐ ܐܳܙܿܶܠ ܗ̱ܘܳܐ<EOS>ܡܶܬ݂ܢܰܓܕܺܝܢ ܗ̱ܘܰܘ ܡܶܢ ܬܺܐܪ̈ܳܬ݂ܗܽܘܢ ܡܶܛܽܠ ܝܰܘܣܶܦ<EOS>ܕܺܐܝܬ ܗ̱ܘ ܒܟ݂ܠ ܐ̱ܢܳܫ ܩܽܘܫܬܳܐ ܕܢܶܪܕܺܝܘܗ̱ܝ ܥܰܠ ܣܰܟ݂ܠܽܘܬ݂ܗ<EOS>ܗܽܘ ܥܽܘܗܕܳܢܳܐ ܢܰܓܶܕ ܐܶܢܽܘܢ ܐܰܝܟ ܕܰܝܿܳܢܳܐ<EOS>ܕܗܳܕܶܐ ܗܿܽܘܝܳܐ ܠܟ݂ܽܠ ܚ̈ܰܛܳܝܶܐ ܒܣܽܘܥܪ̈ܳܢܰܝܗܽܘܢ<EOS>ܒܕܺܝܢܳܐ ܕܚܰܪܬ݂ܐ ܬܺܐܪܬܳܐ ܡܟܰܘܢܳܐ ܘܒܳܣܪܳܐ ܬܰܡܳܢ<EOS>ܘܰܡܩܿܰܦܚܳܐ ܠܶܗ ܦܳܪܽܘܫܳܐܺܝܬ ܠܰܐܝܢܳܐ ܕܰܐܣܟܶܠ<EOS>ܐܳܦܶܢ ܢܼܶܫܠܶܐ ܗܽܘܼ ܕܰܝܿܳܢܳܐ ܡܶܢ ܡܰܪܫܽܘܬ݂ܐ<EOS>ܗܽܘܼ ܥܽܘܗܕܳܢܳܐ ܠܐ̱ܢܳܫܳܐ ܒܳܣܰܪ ܢܰܗܺܝܪܳܐܺܝܬ݂<EOS>ܐܺܝܬ ܗܽܘ ܒܟ݂ܽܠܢܳܫ ܗܿܳܝ ܟܺܐܢܽܘܬ݂ܐ ܕܺܐܝܬ ܠܰܟܝܳܢܳܐ<EOS>ܘܗܽܘܼ ܡܩܿܰܛܶܪܓ ܠܗ̇ ܠܢܰܦܫܶܗ ܒܕܺܝܢܳܐ ܕܰܠܡܽܘܢ ܣܼܶܪܚܰܬ݂<EOS>ܕܳܐܶܠ ܗܽܘ ܒܶܗ ܩܽܘܫܬܳܐ ܒܐ̱ܢܳܫܳܐ ܕܠܳܐ ܡܶܨܥܳܝ̈ܶܐ<EOS>ܕܗܽܘܼ ܠܶܗ ܢܼܶܒܣܽܘܪ ܐܰܝܟ ܐܰܠܳܗܳܐ ܒܕܺܝܼܢܳܐ ܟܺܐܢܳܐ<EOS>ܟܰܕ ܠܳܐ ܪܫܼܳܐ ܐ̱ܢܳܫ ܠܰܐܚ̈ܰܝ ܝܰܘܣܶܦ ܥܰܠ ܕܶܐܙܕܰܒܰܢ<EOS>ܗܶܢܽܘܢ ܡܶܢܗܽܘܢ ܡܶܬܢܰܓܕܺܝܢ ܗ̱ܘܰܘ ܥܰܠ ܣܽܘܥܪܳܢܶܗ<EOS>ܕܠܳܐ ܡܶܨܥܳܝܳܐ ܗܼܶܢܽܘܢ ܚܰܝܳܒ ܠܰܩܢܽܘ̈ܡܰܝܗܽܘܢ<EOS>ܒܰܬܪܺܝܨܽܘܬ݂ܐ ܗܿܳܝ ܕܰܟܝܳܢܳܐ ܕܠܳܐ ܡܶܨܛܰܠܝܳܐ<EOS>ܫܠܶܐ ܗ̱ܘܳܐ ܝܰܘܣܶܦ ܘܰܕܝܰܘܣܶܦ ܗ̱ܘܳܐ ܠܳܐ ܪܓܺܝܫܺܝܢ ܗ̱ܘܰܘ<EOS>ܘܗܶܢܽܘܢ ܕܳܝܿܢܺܝܢ ܥܰܡܗܽܘܢ ܕܺܝܼܠܗܽܘܢ ܡܶܛܽܠܳܬ݂ܗ<EOS>ܬܪ̈ܺܝܨܶܐ ܘܟܺܐܢ̈ܶܐ ܘܕܺܝܿܢ̈ܰܝ ܩܽܘܫܬܳܐ ܗ̱ܘܰܘ ܥܰܠ ܗܳܕܶܐ<EOS>ܘܕܳܢܼܘ ܠܰܚ̈ܕܳܕܶܐ ܕܠܳܐ ܕܰܝܿܳܢܳܐ ܘܶܐܬ݂ܚܼܰܝܰܒܘ̱ ܗ̱ܘܰܘ<EOS>ܕܡܶܗ ܠܰܡ ܕܰܐܚܽܘܢ ܓܿܳܥܶܐ ܗܳܫܳܐ ܘܰܡܩܿܰܛܪܶܓ ܠܰܢ<EOS>ܘܰܫܼܡܰܥ ܝܰܘܣܶܦ ܘܰܐܠܨܽܘܗ̱ܝ ܪ̈ܰܚܡܰܘܗ̱ܝ ܢܶܒܟܶܐ ܪܰܒܰܬ݂<EOS>ܚܼܙܳܐ ܛܽܘܪܳܦܗܽܘܢ ܕܰܟܡܳܐ ܫܚܺܝܼܩܺܝܢ ܡܶܢ ܣܽܘܥܪܳܢܳܐ<EOS>ܘܰܙܟ݂ܳܝܗ̱ܝ ܒܶܟܝܳܐ ܒܪ̈ܰܚܡܰܘܗ̱ܝ ܕܰܫܦܼܰܥܘ ܥܰܠ ܚܰܒܺܝ̈ܒܰܘܗ̱ܝ<EOS>ܫܡܼܰܥ ܗ̱ܘܳܐ ܐܶܢܽܘܢ ܕܰܩܛܺܝܓܪ̈ܳܢܶܐ ܗ̱ܘܰܘ ܠܰܚ̈ܕܳܕܶܐ<EOS>ܡܶܛܽܠܳܬ݂ܶܗ ܘܰܒܼܟܳܐ ܥܠܰܝܗܽܘܢ ܥܰܠ ܕܶܐܬ݂ܚܰܝܰܒܘ<EOS>ܪܬܼܰܚ ܗ̱ܘܳܐ ܒܚܽܘܒܶܗ ܗܰܘ ܦܳܪܽܘܫܳܐ ܡܶܢ ܡܶܠ̈ܰܝܗܽܘܢ<EOS>ܘܰܬܒܥܶܗ ܟܝܳܢܳܐ ܢܼܶܬܶܠ ܒܶܟܝܳܐ ܡܶܢ ܦܽܘܪܫܳܢܳܐ<EOS>ܐܰܓܢܺܝ ܢܰܦܫܶܗ ܘܝܰܗ̱ܒ ܠܰܟܝܳܢܳܐ ܒܶܟܝܳܐ ܕܺܝܠܶܗ<EOS>ܘܰܐܚܰܕܪ ܬܳܒܰܥ ܡܶܢܗܽܘܢ ܗܳܠܶܝܢ ܩܰܕܡܳܝ̈ܳܬ݂ܐ<EOS>ܚܰܕ ܐܰܚܽܘܟܽܘܢ ܐܰܪܦܼܰܘ ܗܳܪܟܳܐ ܘܙܶܠܘ̱ ܐܰܝܟ ܕܶܐܡܰܪܬ݂<EOS>ܘܰܠܒܶܢܝܰܡܺܝܢ ܛܰܠܝܳܐ ܐܺܝܬܰܘ ܐܰܝܟ ܕܶܐܡܰܪܬܽܘܢ<EOS>ܠܒܼܰܟ ܗ̱ܘܳܐ ܠܫܶܡܥܽܘܢ ܡܶܢܗܽܘܢ ܘܶܐܣܼܰܪ ܘܰܐܥܶܠ ܘܰܚܒܼܰܫ<EOS>ܥܕܰܡܳܐ ܕܢܺܐܬܼܶܐ ܛܰܠܝܳܐ ܙܥܽܘܪܳܐ ܐܰܝܟܰܢ ܕܰܗܘܼܳܬ݂<EOS>ܠܗܽܘܢ ܕܶܝܢ ܫܼܰܕܰܪ ܒܰܙܘ̈ܳܕܰܝܗܽܘܢ ܘܰܒܛܰܥܢܰܝ̈ܗܽܘܢ<EOS>ܘܰܒܦܽܘܡ ܛܰܥܢܶܗ ܕܓܰܒܪܳܐ ܟܶܣܦܶܗ ܦܩܰܕ ܘܶܐܬ݂ܦܰܢܺܝ<EOS>ܠܒܼܶܟܘ ܗ̱ܘܰܘ ܐܽܘܪܚܳܐ ܟܰܦܢ̈ܶܐ ܕܰܛܥܼܶܢܘ ܣܰܒܥܳܐ ܘܰܐܝܬܼܺܝܘ<EOS>ܘܰܒܒܶܝܬ ܒܰܘܬܳܐ ܗܰܘ ܩܰܕܡܳܝܳܐ ܦܬܼܰܚܘ ܣܰܩܰܝ̈ܗܽܘܢ<EOS>ܘܗܳܐ ܒܦܽܘܡ ܛܰܥܢܶܗ ܕܓܰܒܪܳܐ ܟܰܣܦܶܗ ܗܰܘ ܕܰܐܘܒܶܠ ܗ̱ܘܳܐ<EOS>ܘܰܚܼܙܰܘ ܓܰܒܪ̈ܶܐ ܘܒܰܠܗܺܝܼ ܐܶܢܽܘܢ ܙܰܘܥܳܐ ܪܰܒܳܐ<EOS>ܢܦܰܩܼܘ ܡܶܢ ܡܶܨܪܶܝܢ ܘܶܐܬܼܰܘ ܠܝܺܗܽܘܕ ܐܰܚ̈ܰܝ ܝܰܘܣܶܦ<EOS>ܘܥܰܠܼܘ ܨܶܝܕ ܝܰܥܩܽܘܒ ܘܶܐܫܼܬܰܥܺܝܘ ܠܶܗ ܛܶܒܳܐ ܕܽܐܘܪܚܳܐ<EOS>ܗܳܟ݂ܢܳܐ ܠܰܡ ܚܰܕ ܥܰܙܺܝܙܳܐ ܡܳܪܳܗܿ ܕܰܐܪܥܳܐ<EOS>ܓܰܒܪܳܐ ܕܚܺܝܼܠܳܐ ܕܟ݂ܽܠܳܗ̇ ܡܶܨܪܶܝܢ ܒܡܶܠܬ݂ܗ ܬܰܠܝܳܐ<EOS>ܩܼܳܡ ܘܶܐܬ݂ܩܰܫܺܝ ܘܚܰܫܼܒܰܢ ܬܰܡܳܢ ܐܰܝܟ ܓܳܫܽܘ̈ܫܶܐ<EOS>ܘܝܰܘ̈ܡܶܐ ܬܠܳܬ݂ܐ ܐܰܥܼܶܠ ܚܰܒܼܫܰܢ ܡܶܛܽܠ ܗܳܕܶܐ<EOS>ܘܶܐܡܼܰܪܢܰܢ ܠܶܗ ܕܟܺܐܢ̈ܶܐ ܚܢܰܢ ܡܳܪܝ̱ ܠܰܘ ܓܳܫܽܘ̈ܫܶܐ<EOS>ܬܪ̈ܶܥܣܰܪ ܐܰܚܺܝ̈ܢ ܐܰܘܠܶܕ ܐܰܒܽܘܢ ܒܰܐܪܥܳܐ ܕܰܟܢܰܥܢ<EOS>ܘܗܰܘ ܚܰܕ ܠܰܝܬܰܘܗ̱ܝ ܕܰܢܦܰܩ ܘܶܐܒܰܕ ܗܳܐ ܡܶܢ ܢܽܘܓ݂ܪܳܐ<EOS>ܘܛܰܠܝܳܐ ܙܥܽܘܪܳܐ ܗܳܐ ܨܶܝܕ ܐܰܒܽܘܢ ܣܳܒܳܐ ܥܰܒܕܳܟ݂<EOS>ܘܰܠܒܰܟ ܡܶܠܬ݂ܳܐ ܕܰܢܢܰܣܶܐ ܠܰܢ ܗܰܘ ܡܶܨܪܳܝܳܐ<EOS>ܕܶܐܢ ܗܽܘܼ ܕܫܰܪܺܝܼܪ ܡܽܘܢ ܕܶܐܡܼܰܪܬܽܘܢ ܛܰܠܝܳܐ ܢܺܐܼܬ݂ܐ<EOS>ܘܡܶܛܽܠ ܗܳܢܳܐ ܚܰܒܼܫܶܗ ܠܫܶܡܥܽܘܢ ܢܰܘܒܶܠ ܛܰܠܝܳܐ<EOS>ܘܢܶܒܩܶܐ ܡܶܠ̈ܰܝܢ ܐܶܢ ܫܰܪܺܝܪܳܢ ܐܰܝܟ ܕܶܐܡܼܰܪܢܰܢ<EOS>ܬܢܼܰܘ ܠܰܐܒܽܘܗܽܘܢ ܗܳܠܶܝܢ ܕܰܗܘ̈ܰܝ ܒܶܝܬ ܡܶܨܪ̈ܳܝܶܐ<EOS>ܘܣܰܦܶܩܘ ܛܰܥ̈ܢܶܐ ܘܶܐܫܼܟܰܚܘ ܟܽܠ ܐ̱ܢܳܫ ܟܶܣܦܶܗ ܬܰܡܳܢ<EOS>ܨܪܳܪ̈ܶܐ ܕܟܶܣܦܳܐ ܒܓܰܘ ܛܰܥܢ̈ܰܝܗܽܘܢ ܚܼܙܰܘ ܘܶܐܬ݂ܕܰܘܰܕܘ<EOS>ܘܶܐܬܬܙܺܝܥ ܝܰܥܩܽܘܒ ܡܶܢ ܣܽܘܥܪܳܢܳܐ ܥܰܡ ܚܰܒܺܝ̈ܒܰܘܗ̱ܝ<EOS>ܘܫܰܪܺܝ ܣܳܒܳܐ ܒܡܶܠ̈ܰܝ ܚܰܫܳܐ ܠܰܡܒܰܓ݂ܳܢܽܘ<EOS>ܥܰܠ ܥܳܩ̈ܳܬ݂ܶܗ ܩܰܕܡܳܝ̈ܳܬ݂ܐ ܘܰܐ̱ܚܪ̈ܳܝܳܬ݂ܐ<EOS>ܐܶܡܿܰܪ ܠܰܒܢܰܘ̈ܗ̱ܝ ܗܳܐ ܒܺܐܝ̈ܕܰܝܟܽܘܢ ܓܰܕ̈ܫܰܢ ܟܽܠܗܶܝܢ<EOS>ܕܰܒܟ݂ܠ ܙܰܒܢ̈ܺܝܢ ܚܰܕܬ݂ܬܽܘܢ ܠܺܝ ܟܽܠ ܥܳܩ̈ܳܬ݂ܳܐ<EOS>ܓܰܙܺܝܬܽܘܢܳܢܝ̱ ܘܰܬܗܪܳܬܽܘܢܳܢܝ̱ ܘܰܫܚܰܩܬܽܘܢܳܢܝ̱<EOS>ܕܥܰܕ ܥܳܒܪܳܐ ܗܳܝ ܥܶܠܰܬ ܗܳܕܶܐ ܠܡܰܐܚܳܫܽܘܬ݂ܰܢ<EOS>ܝܰܘܣܶܦ ܠܰܝܬܰܘܗ̱ܝ ܢܽܘܗܪܳܐ ܚܰܠܝܳܐ ܘܣܰܘܩܳܐ ܕܰܩܢܽܘܡܝ<EOS>ܘܫܶܡܥܽܘܢ ܠܰܝܬܰܘܗ̱ܝ ܠܶܘܝܳܐ ܕܰܐܚܰܘ̈ܗ̱ܝ ܕܳܐܦ ܠܶܗ ܕܰܒܪܽܘܗ̱ܝ<EOS>ܘܶܐܢ ܒܶܢܝܳܡܺܝܢ ܬܽܘܒ ܐܳܙܿܶܠ ܠܶܗ ܫܠܼܶܡ ܥܳܩ̈ܳܬ݂ܳܐ<EOS>ܘܰܥܠܰܝ ܟܽܠܗܶܝܢ ܗܳܐ ܡܶܬ݂ܥܰܫ̈ܢܳܢ ܕܰܐܘܦܶܐ ܘܶܐܓܡܰܪ<EOS>ܠܝܰܘܣܶܦ ܩܰܛܠܽܘܗ̱ܝ ܠܫܶܡܥܽܘܢ ܚܰܒܫܽܘܗ̱ܝ ܒܶܝܬ ܡܶܨܪ̈ܳܝܶܐ<EOS>ܘܰܠܒܶܢܝܳܡܺܝܢ ܬܽܘܒ ܐܶܢ ܕܰܒܪܽܘܗ̱ܝ ܡܰܢ ܠܳܘܶܐ ܠܺܝ<EOS>ܒܟܼܳܐ ܗ̱ܘܳܐ ܝܰܥܩܽܘܒ ܘܰܐܒܟܼܺܝ ܠܰܒܢ̈ܰܘܗ̱ܝ ܥܰܠ ܓܽܘܙܳܝܶܗ<EOS>ܘܫܰܪܺܝ ܪܽܘܒܶܝܠ ܒܽܘܟ݂ܪܳܐ ܢܡܰܠܶܠ ܨܶܝܕ ܝܳܠܽܘܕܶܗ<EOS>ܠܳܐ ܬܶܟܪܶܐ ܠܳܟ ܥܰܠ ܒܶܢܝܳܡܺܝܢ ܐܶܢ ܡܶܫܬܰܕܰܪ<EOS>ܠܺܝ ܐܰܓܥܶܠܳܝܗ̱ܝ ܘܶܐܢܿܳܐ ܐܰܝܬܺܝܘܗ̱ܝ ܫܰܪܺܝܪܳܐܺܝܬ݂<EOS>ܠܰܒܢ̈ܰܝ ܬܰܡܺܝܬ ܐܶܠܳܐ ܐܰܝܬܺܝܘܗ̱ܝ ܐܰܝܟ ܕܶܐܫܬܰܘܕܝܬ݂<EOS>ܬܪܶܝܢ ܚܰܒܺܝ̈ܒܰܝ ܡܶܛܽܠܳܬ݂ܗ ܩܛܽܘܠ ܐܶܢ ܦܳܐܶܫ<EOS>ܐܳܡܰܪ ܝܰܥܩܽܘܒ ܠܳܐ ܢܳܚܶܬ ܒܶܪܝ̱ ܐܰܝܟ ܕܶܐܡܰܪܬܽܘܢ<EOS>ܕܰܐܚܽܘܗ̱ܝ ܡܺܝܬ ܠܶܗ ܘܗܽܘ ܦܳܫ ܠܶܐܡܶܗ ܥܠܺܝܒ ܘܰܡܓܰܙܰܝ<EOS>ܕܰܡ ܓܳܕܶܫ ܠܶܗ ܩܺܐܪܣܳܐ ܒܽܐܘܪܚܳܐ ܐܶܢ ܡܶܫܬܰܕܰܪ<EOS>ܘܰܒܕܽܘܘܳܢܳܐ ܪܰܒܳܐ ܬܰܝܬܽܘܢ ܣܰܝܒܽܘܬ ܠܰܫܝܽܘܠ<EOS>ܡܕܰܒܪܳܢܽܘܬ݂ܐ ܕܣܰܓܺܝ ܡܗܺܝܪܳܐ ܒܰܥܒܺܝ̈ܕܳܬ݂ܳܗܿ<EOS>ܟܰܣܼܝܰܬ ܐ̱ܪܳܙܳܐ ܡܶܢܶܗ ܕܣܳܒܳܐ ܕܠܳܐ ܢܰܪܓ݂ܶܫ ܗ̱ܘܳܐ<EOS>ܕܬܶܗܼܘܶܐ ܪܰܒܳܐ ܡܳܐ ܕܶܐܬ݂ܓܰܠܝܰܬ ܗܳܝ ܕܰܐܠܳܗܳܐ<EOS>ܘܡܰܠܝܳܐ ܫܽܘܦܪ̈ܶܐ ܟܽܠܳܗ̇ ܐܽܘܪܚܳܐ ܒܟ݂ܽܠ ܐܶܣܟܽܝ̈ܡܺܝܢ<EOS>ܐܰܒܠܶܗ ܕܝܰܥܩܽܘܒ ܕܰܠܒܰܟ ܨܶܝܕܰܘܗ̱ܝ ܢܽܘܓ݂ܪܳܐ ܪܰܒܳܐ<EOS>ܐܰܦ̈ܶܐ ܥܒܼܰܕ ܠܶܗ ܠܗܰܘ ܓܶܠܝܳܢܳܐ ܒܙܰܒܢܳܐ ܕܰܕܢܰܚ<EOS>ܝܰܘܣܶܦ ܦܳܩܶܕ ܪܳܡ ܘܰܡܥܰܠܰܝ ܡܶܢ ܡܰܪܟܰܒܬ݂ܳܐ<EOS>ܘܰܐܒܽܘܗ̱ܝ ܣܳܒܳܐ ܢܳܛܰܪ ܐܶܒܠܳܐ ܘܠܳܐ ܡܶܬ݂ܒܰܝܰܐ<EOS>ܒܗܰܘ ܒܶܢܝܳܡܺܝܢ ܒܰܪ ܣܰܝܒܽܘܬ݂ܐ ܕܦܼܳܫ ܗ̱ܘܳܐ ܨܶܝܕܰܘܗ̱ܝ<EOS>ܪܳܚܶܠ ܘܰܒܢ̈ܶܝܗ ܚܳܙܶܐ ܗ̱ܘܳܐ ܒܶܗ ܘܢܶܬ݂ܒܰܝܰܐ ܒܶܗ<EOS>ܡܶܛܽܠܗܳܢܳܐ ܠܳܐ ܨܒܼܳܐ ܢܫܰܕܪܶܗ ܠܒܶܝܬ ܡܶܨܪ̈ܳܝܶܐ<EOS>ܕܠܳܐ ܢܶܬܓܰܙܶܐ ܐܰܝܟ ܕܡܶܢ ܝܰܘܣܶܦ ܐܳܦ ܡܶܢ ܐܰܚܽܘܗ̱ܝ<EOS>ܚܰܡܣܶܢ ܝܰܥܩܽܘܒ ܘܰܠܒܰܟ ܛܰܠܝܳܐ ܕܠܳܐ ܢܺܐܙܰܠ ܗ̱ܘܳܐ<EOS>ܘܰܥܫܼܶܢ ܟܰܦܢܳܐ ܘܢܶܦܼܠܰܬ ܐܽܘܪܚܳܐ ܠܒܶܝܬ ܡܶܨܪ̈ܳܝܶܐ<EOS>ܩܼܳܡ ܣܽܘܢܩܳܢܳܐ ܐܰܝܟ ܬܳܒܽܘܥܳܐ ܥܰܠ ܥܶܒܪ̈ܳܝܶܐ<EOS>ܕܠܰܐܪܥܳܐ ܕܡܶܨܪܶܝܢ ܢܶܓ݂ܰܕ ܐܶܢܽܘܢ ܟܰܕ ܠܳܐ ܨܳܒܶܝܢ<EOS>ܚܣܼܰܪ ܗ̱ܘܳܐ ܠܰܚܡܳܐ ܠܡܰܠܟܶܝ̈ܗ̇ ܕܰܐܪܥܳܐ ܘܰܠܥܰܬܺܝܪ̈ܶܐ<EOS>ܘܶܐܠܳܐ ܝܰܘܣܶܦ ܠܳܐ ܡܫܰܡܰܗ ܗ̱ܘܳܐ ܒܣܰܒܥܳܐ ܪܰܒܳܐ<EOS>ܟܽܠܗܽܘܢ ܟܰܦܢ̈ܶܐ ܠܬܰܪ̈ܥܶܗ ܪܗܼܰܛܘ ܗ̱ܘܰܘ ܢܶܣܼܡܽܘܟ ܐܶܢܽܘܢ<EOS>ܕܠܳܐ ܐܺܝܬ ܗ̱ܘܳܐ ܐ̱ܢܳܫ ܕܺܐܝܬ ܠܶܗ ܠܰܚܡܳܐ ܐܶܠܳܐ ܐܶܢ ܠܶܗ<EOS>ܐܰܘܦܺܝ ܥܒܽܘܪܳܐ ܗܰܘ ܩܰܕܡܳܝܳܐ ܕܰܐܚ̈ܰܝ ܝܰܘܣܶܦ<EOS>ܘܠܳܐ ܐ̱ܢܳܫ ܐܺܝܬ ܗ̱ܘܳܐ ܐ̱ܚܪܺܢܳܐ ܕܺܐܝܬ ܠܶܗ ܐܶܠܳܐ ܐܶܢ ܠܶܗ<EOS>ܘܟܰܕ ܥܶܪܨܰܬ ܠܳܗ̇ ܩܪܳܐ ܠܗܽܘܢ ܝܰܥܩܽܘܒ ܢܫܰܕܰܪ ܐܶܢܽܘܢ<EOS>ܐܳܡܪܺܝܢ ܗܶܢܽܘܢ ܟܽܠܳܗ ܐܽܘܪܚܰܢ ܒܶܢܝܳܡܺܝܢܽ ܗ̱ܘ<EOS>ܐܶܢܗܽܘ ܕܳܐܙܶܠ ܥܰܡܰܢ ܛܰܠܝܳܐ ܥܰܡܰܢ ܫܰܪܝܳܐ ܐܽܘܪܚܰܢ<EOS>ܘܶܐܠܳܐ ܐܳܙܶܠ ܕܰܐܚܢܰܢ ܢܿܺܐܙܰܠ ܦܽܘܪܣܳܐ ܠܳܐ ܐܺܝܬ݂<EOS>ܗܽܘܼ ܓܶܝܪ ܓܰܒܪܳܐ ܡܳܪܳܗܿ ܕܰܐܪܥܳܐ ܦܣܰܩ ܘܶܐܡܼܰܪ ܠܰܢ<EOS>ܕܰܕܠܳܐ ܛܰܠܝܳܐ ܬܽܘܒ ܠܳܐ ܬܺܐܬ݂ܘܢ ܬܶܚܼܙܽܘܢ ܐܰܦ̈ܰܝ<EOS>ܐܶܡܿܰܪ ܝܰܥܩܽܘܒ ܗܳܕܶܐ ܒܺܝܫܬܳܐ ܕܰܗܘܳܬ ܨܶܝܕܰܝ<EOS>ܡܶܢ ܕܺܝܠܟ݂ܽܘܢ ܗܺܝ ܥܰܠ ܕܰܓܠܼܰܝܬܽܘܢ ܥܰܠ ܐܰܚܽܘܟ݂ܽܘܢ<EOS>ܡܳܢܳܐ ܐܶܠܨܰܬ ܕܬܺܐܡܪܽܘܢ ܬܰܡܳܢ ܕܺܐܝܬ ܠܰܢ ܐܰܚܳܐ<EOS>ܘܰܐܝܕܳܐ ܥܶܠܬ݂ܳܐ ܬܶܒܼܥܰܬ ܢܶܚܽܘܬ ܐܳܦ ܒܶܢܝܳܡܺܝܢ<EOS>ܐܳܡܿܪܺܝܢ ܗܶܢܽܘܢ ܡܰܢ ܝܿܳܕܰܥ ܗ̱ܘܳܐ ܡܽܘܢ ܓܳܕܶܫ ܗ̱ܘܳܐ<EOS>ܕܬܳܒܰܥ ܗ̱ܘܳܐ ܠܰܢ ܡܳܪܳܗܿ ܕܰܐܪܥܳܐ ܢܿܰܘܒܶܠ ܛܰܠܝܳܐ<EOS>ܫܰܐܶܠ ܠܰܢ ܓܶܝܪ ܕܶܐܢܗܽܘ ܕܺܐܝܬ ܠܰܢ ܐܰܒܳܐ ܘܰܐܚܳܐ<EOS>ܘܫܰܪܺܝܪ̈ܳܬ݂ܐ ܡܰܠܶܠܢܰܢ ܠܶܗ ܐܰܝܟ ܕܰܒܼܥܳܐ ܠܰܢ<EOS>ܐܳܡܿܰܪ ܝܰܥܩܽܘܒ ܩܽܘܡܘ ܙܶܠܘ ܡܶܟܺܝܠ ܐܰܝܟ ܕܶܐܡܼܰܪܬܽܘܢ<EOS>ܘܰܕܒܽܘܪܘ ܛܰܠܝܳܐ ܘܬܼܶܫܪܶܐ ܐܽܘܪܚܳܐ ܕܟܰܦܢܳܐ ܐܰܠܨܰܢܝ̱<EOS>ܣܰܒܘ ܐܺܝܩܳܪ̈ܶܐ ܘܕܳܫܢ̈ܶܐ ܠܓܰܒܪܳܐ ܛܽܘܒܳܗܿ ܕܰܐܪܥܳܐ<EOS>ܕܰܒܩܽܘܪ̈ܒܳܢܶܐ ܬܶܚܼܙܽܘܢ ܐܰܦܰܘ̈ܗ̱ܝ ܕܰܢܼܩܰܒܶܠܟ݂ܽܘܢ<EOS>ܫܰܪܒܶܗ ܕܝܰܘܣܶܦ ܝܰܡܳܐ ܗܰܘ ܡܰܠܝܳܐ ܕܠܳܐ ܡܶܣܬܰܝܰܟ݂<EOS>ܘܰܕܥܶܠܶܬ ܠܶܗ ܐܰܝܟܰܢ ܐܶܦܿܽܘܩ ܠܳܐ ܝܳܕܰܥ ܐ̱ܢܳܐ<EOS>ܐܶܢܗܽܘܼ ܕܪܶܗܛܳܐ ܠܳܐ ܡܰܩܶܠ ܐ̱ܢܳܐ ܒܡܺܐܡܪܶܗ ܪܰܒܳܐ<EOS>ܟܰܕ ܐܳܡܰܪ ܐ̱ܢܳܐ ܕܢܰܘܦܶܐ ܠܥܳܠܰܡ ܦܽܘܪܣܳܐ ܠܳܐ ܐܺܝܬ݂<EOS>ܐܰܪܦܳܐ ܣܰܓܺܝ ܘܳܐܡܰܪ ܩܰܠܺܝܠ ܡܶܢ ܬܰܫܥܺܝܼܬ݂ܐ<EOS>ܨܶܝܕ ܫܽܘܠܳܡܳܐ ܪܗܺܝܒܳܐ ܡܶܠܰܬ݂ܝ ܠܡܶܬ݂ܡܰܛܳܝܽܘ<EOS>ܐܶܙܕܰܘܰܕܘ̱ ܗ̱ܘܰܘ ܐܰܚ̈ܰܝ ܝܰܘܣܶܦ ܡܶܢ ܐܰܒܽܘܗܽܘܢ<EOS>ܘܰܕܒܼܰܪܘ ܥܰܡܗܽܘܢ ܗܰܘ ܒܶܢܝܳܡܺܝܢ ܘܰܠܒܼܶܟܘ ܐܽܘܪܚܳܐ<EOS>ܫܩܼܰܠܘ ܩܽܘܪ̈ܒܳܢܶܐ ܘܛܽܘ̈ܒܶܐ ܕܰܟܢܰܥܢ ܥܰܡ ܐܰܚܽܘܗܽܘܢ<EOS>ܘܶܐܙܰܠܼܘ ܢܶܫܪܽܘܢ ܐܽܘܪܚܳܐ ܕܩܶܢܛܳܐ ܕܶܐܫܬܰܕܰܪ ܠܳܗ̇<EOS>ܫܩܼܰܠܘ̱ ܐܳܦ ܟܶܣܦܳܐ ܗܰܘ ܩܰܕܡܳܝܳܐ ܕܶܐܬ݂ܦܰܢܺܝ ܗ̱ܘܳܐ<EOS>ܐܰܝܟ ܕܰܐܒܽܘܗܽܘܢ ܟܺܐܢܳܐ ܡܠܰܟ ܗ̱ܘܳܐ ܘܰܐܠܶܦ ܐܶܢܽܘܢ<EOS>ܐܬܼܰܘ ܨܶܝܕ ܝܰܘܣܶܦ ܘܰܣܓ݂ܶܕܘ ܗ̱ܘܰܘ ܠܶܗ ܥܰܡ ܒܶܢܝܰܡܺܝܢ<EOS>ܕܗܳܝ ܕܰܚܕܰܥܣܰܪ ܟܽܘܟ̈ܒܶܐ ܕܰܣܓ݂ܕܘ ܬܶܫܬܰܠܰܡ ܗ̱ܘܳܬ݂<EOS>ܒܗܳܝ ܩܰܕܡܳܝܬܳܐ ܐܽܘܪܚܳܐ ܥܶܣܪܳܐ ܣܓ݂ܶܕܘ ܠܶܗ ܒܰܠܚܽܘܕ<EOS>ܘܗܳܫܳܐ ܚܕܰܥܣܰܪ ܘܰܫܠܶܡ ܚܶܠܡܳܐ ܘܩܳܡܼ ܦܽܘܫܳܩܳܐ<EOS>ܚܙܳܐ ܠܒܶܢܝܳܡܺܝܢ ܗܰܘ ܒܰܪ ܐܶܡܳܗ̇ ܕܪܳܚܶܡ ܗ̱ܘܳܐ ܠܶܗ<EOS>ܘܰܚܼܕܺܝ ܝܰܘܣܶܦ ܘܰܪܘܰܙ ܠܶܒܶܗ ܨܶܝܕ ܚܰܒܺܝܒܶܗܿ<EOS>ܘܰܠܪܰܒܒܰܝܬܶܗ ܦܩܼܰܕ ܗ̱ܘܳܐ ܝܰܘܣܶܦ ܢܰܥܶܠ ܐܶܢܽܘܢ<EOS>ܕܥܰܡܶܗ ܢܺܐܟ݂ܠܽܘܢ ܠܰܚܡܳܐ ܬܰܡܳܢ ܚܰܒܺܝܒܳܐܺܝܬ݂<EOS>ܘܰܕܚܼܶܠܘ ܓܰܒܪ̈ܶܐ ܘܙܳܥܼܘ ܘܶܐܬ݂ܕܰܘܰܕܘ ܟܰܕ ܥܿܳܐܠܺܝܢ ܗ̱ܘܰܘ<EOS>ܘܰܒܣܽܘܪܳܕܳܐ ܘܠܶܒܳܐ ܬܒܺܝܼܪܳܐ ܩܳܡܼܘ ܥܰܠ ܬܰܪܥܶܗ<EOS>ܐܳܡܿܪܺܝܢ ܘܳܝ ܠܰܢ ܕܕܰܠܡܳܐ ܡܶܛܽܠ ܟܶܣܦܳܐ ܕܰܗܼܦܰܟ݂<EOS>ܗܳܐ ܡܰܥܠܺܝܢ ܠܰܢ ܢܶܗܘܶܐ ܥܰܒ̈ܕܶܐ ܒܶܝܬ ܡܶܨܪ̈ܳܝܶܐ<EOS>ܢܶܟ݂ܠܳܐ ܪܰܒܳܐ ܘܪܳܡܽܘܬ ܠܶܒܳܐ ܩܢܸܺܝܢ ܡܶܨܪ̈ܳܝܶܐ<EOS>ܘܰܕܢܶܫܬܰܥܒܰܕ ܟܒܰܪ ܗܳܐ ܕܰܒܼܪܽܘܢ ܥܰܘܳܠܳܐܺܝܬ݂<EOS>ܘܫܰܪܺܝܘ ܓܰܒܪ̈ܶܐ ܨܶܝܕ ܪܰܒܰܝܬܳܐ ܠܰܡܡܰܠܳܠܽܘ<EOS>ܟܰܕ ܕܰܚܺܝܼܠܺܝܼܢ ܐܳܦ ܪܰܬܺܝܬ݂ܺܝܢ ܡܶܢ ܣܽܘܥܪܳܢܳܐ<EOS>ܢܺܐܡܰܪ ܠܳܟ ܡܳܪܝ̱ ܐܳܡܿܪܺܝܢ ܗ̱ܘܰܘ ܠܶܗ ܒܙܰܘܥܳܐ ܪܰܒܳܐ<EOS>ܗܳܐ ܩܕܳܡ ܙܰܒܢܳܐ ܥܒܽܘܪܳܐ ܡܳܪܢܰܢ ܡܶܢ ܨܶܝܕܰܝܟܽܘܢ<EOS>ܘܟܶܣܦܳܐ ܕܝܰܗ̱ܒܢܰܢ ܐܶܬ݂ܦܰܢܺܝ ܠܰܢ ܡܶܢ ܒܶܠܥܳܕܰܝܢ<EOS>ܘܡܰܢ ܣܳܡܶܗ ܠܰܢ ܢܺܐܙܰܠ ܥܰܡܰܢ ܠܳܐ ܪܓܺܝܫܺܝܢܰܢ<EOS>ܠܶܗ ܠܗܰܘ ܟܶܣܦܳܐ ܗܳܐ ܐܺܝܬ݂ܝܢܰܢ ܟܰܕ ܠܳܐ ܚܰܣܺܝܼܪ<EOS>ܘܶܐܬ݂ܳܐ ܐ̱ܚܪܺܢܳܐ ܥܰܡܰܢ ܗܳܫܳܐ ܕܒܶܗ ܢܶܬܬܰܓܰܪ<EOS>ܐܳܡܰܪ ܥܰܒܕܳܐ ܠܳܐ ܢܶܣܬܰܪܕܽܘܢ ܪܶܥܝܳܢܰܝ̈ܟܽܘܢ<EOS>ܕܟܶܣܦܳܐ ܥܰܠ ܠܶܗ ܘܶܐܢܳܐ ܫܩܰܠܬܶܗ ܘܨܶܐܕܰܝ ܐܺܝܬ݂ܘܗ̱ܝ<EOS>ܘܰܒܛܰܥܢܰܝ̈ܟܽܘܢ ܗܽܘ ܕܶܐܫܟܼܰܚܬܽܘܢ ܠܰܘ ܕܺܝܠܰܢܽ ܗ̱ܘ<EOS>ܐܶܠܳܐ ܡܳܪܝܳܐ ܕܰܐܒܳܗܰܝ̈ܟܽܘܢ ܣܳܡܼܶܗ ܬܰܡܳܢ<EOS>ܡܳܪܳܗܿ ܕܰܐܪܥܳܐ ܒܚܽܘܒܳܐ ܩܪܳܟ݂ܽܘܢ ܬܶܐܟ݂ܠܽܘܢ ܥܰܡܶܗ<EOS>ܠܰܘ ܒܽܘܨܳܪܳܐ ܐܰܘܿ ܣܽܘܪܚܳܢܳܐ ܚܼܙܳܐ ܨܶܝܕܰܝܟܽܘܢ<EOS>ܫܠܳܡܳܐ ܘܚܽܘܒܳܐ ܘܪ̈ܰܚܡܶܐ ܥܰܡܟ݂ܘܢ ܠܳܐ ܬܶܬܪܰܗܒܽܘܢ<EOS>ܫܰܝܢܰܐ ܗ̱ܘ ܪܰܒܳܐ ܠܳܐ ܬܶܬ݂ܩܰܢܛܽܘܢ ܡܶܢ ܣܽܘܥܪܳܢܳܐ<EOS>ܥܠܰܘ ܗ̱ܘܰܘ ܘܰܫܼܪܰܘ ܐܰܚ̈ܰܝ ܝܰܘܣܶܦ ܒܶܝܬ ܡܶܨܪ̈ܳܝܶܐ<EOS>ܘܩܼܳܡ ܪܰܒܰܝܬܳܐ ܩܰܒܶܠ ܐܶܢܽܘܢ ܐܰܝܟ ܕܶܐܬ݂ܦܰܩܰܕ<EOS>ܩܼܳܡܘ ܕܶܝܢ ܗܶܢܽܘܢ ܘܰܣܼܕܰܪܘ ܘܶܐܬ݂ܩܼܶܢܘ̱ ܩܳܪ̈ܒܳܢܰܝܗܽܘܢ<EOS>ܕܰܢܩܰܪܒܽܘܢ ܠܶܗ ܠܝܰܘܣܶܦ ܡܳܐ ܕܥܰܠ ܡܶܢ ܣܽܘܥܪ̈ܳܢܰܘܗ̱ܝ<EOS>ܒܪܺܝܼܟ ܕܰܡܫܿܰܚܠܶܦ ܙܰܒܢ̈ܶܐ ܩܫ̈ܰܝܳܐ ܐܳܦ ܡܰܪܺܝܪ̈ܶܐ<EOS>ܘܥܳܒܰܕ ܠܗܽܘܢ ܛܳܒ̈ܶܐ ܘܢܺܝ̈ܚܶܐ ܐܳܦ ܒܰܣܺܝ̈ܡܶܐ<EOS>ܦܓܼܰܥܘ ܒܶܗ ܒܝܰܘܣܶܦ ܙܰܒܢܳܐ ܩܰܫܝܳܐ ܘܥܰܒܕܶܗ ܥܰܒܕܳܐ<EOS>ܘܰܐܝܬܺܝ ܡܳܪܝܳܐ ܐ̱ܚܪܺܢܳܐ ܣܰܡܟ݂ܗ ܘܥܰܒܕܶܗ ܡܰܠܟܳܐ<EOS>ܒܰܙܒܰܢ ܛܰܠܡܼܽܘܗ̱ܝ ܐܰܚ̈ܶܐ ܘܣܰܩܼܪܽܘܗ̱ܝ ܘܰܚܣܰܡܘ̱ ܛܰܪܕܽܘܗ̱ܝ<EOS>ܘܗܳܫܳܐ ܒܕܳܫ̈ܢܶܐ ܘܰܒܩܽܘܪ̈ܒܳܢܶܐ ܗܳܐ ܡܶܬ݂ܝܰܩܰܪ<EOS>ܟܰܕ ܡܶܙܕܰܒܰܢ ܣܓܼܶܕ ܐܰܝܟ ܥܰܒܕܳܐ ܘܠܳܐ ܐܶܬܼ݂ܩܰܒܰܠ<EOS>ܬܳܐ ܚܙܺܝܼ ܗܳܪܟܳܐ ܟܰܕ ܣܳܓ݂ܕܺܝܢ ܠܶܗ ܒܺܐܝܩܳܪ̈ܰܝܗܽܘܢ<EOS>ܬܩܰܢܘ̱ ܩܽܘܪ̈ܒܳܢܶܐ ܘܥܼܰܠ ܗ̱ܘܳܐ ܝܰܘܣܶܦ ܢܶܚܼܙܶܐ ܠܰܐܚܰܘ̈ܗ̱ܝ<EOS>ܘܶܐܬܼܰܘ ܗܶܢܽܘܢ ܘܰܣܓܼܶܕܘ ܗ̱ܘܰܘ ܠܶܗ ܒܺܐܝܩܳܪ̈ܰܝܗܽܘܢ<EOS>ܫܼܐܶܠ ܒܰܫܠܳܡܗܽܘܢ ܪܳܚܶܡ ܫܰܝܢܳܐ ܘܩܰܒܶܠ ܐܶܢܽܘܢ<EOS>ܘܫܰܐܶܠ ܐܶܢܽܘܢ ܥܰܠ ܐܰܒܽܘܗܽܘܢ ܣܳܒܳܐ ܝܰܥܩܽܘܒ<EOS>ܓܳܠܘ ܗ̱ܘܰܘ ܪ̈ܰܚܡܰܘܗ̱ܝ ܕܝܰܘܣܶܦ ܟܺܐܢܳܐ ܦܳܪܽܘܫܳܐܺܝܬ݂<EOS>ܕܢܼܶܒܟܳܐ ܒܚܽܘܒܳܐ ܥܰܠ ܛܽܘܪܳܦܗܽܘܢ ܕܰܒܢ̈ܰܝ ܐܰܒܽܘܗ̱ܝ<EOS>ܐܺܝܢ ܒܰܫܪܳܪܳܐ ܕܥܰܠ ܡܪ̈ܰܚܡܳܢܶܐ ܗܿܳܘܶܝܢ ܪ̈ܰܚܡܶܐ<EOS>ܘܗܳܢܳܐ ܪܚܺܝܼܡܳܐ ܪ̈ܰܚܡܶܐ ܡܠܸܶܐ ܗ̱ܘܳܐ ܘܥܰܠܗܳܝ ܐܺܝܼܪܶܒ<EOS>ܙܰܒܼܢܽܘܗ̱ܝ ܗܳܠܶܝܢ ܘܠܳܐ ܪܰܚܼܶܡܘ̱ ܗ̱ܘܰܘ ܥܰܠ ܚܺܐܪܽܘܬ݂ܗ<EOS>ܘܰܗܘܼܰܘ ܚܰܪ̈ܡܶܐ ܘܠܳܐ ܡܪ̈ܰܚܡܳܢܶܐ ܨܶܝܕ ܐܰܚܽܘܗܽܘܢ<EOS>ܘܰܕܠܳܐ ܚܰܢܽܘܗ̱ܝ ܟܰܦ ܗ̱ܘܳܐ ܐܶܢܽܘܢ ܩܽܘܫܬܳܐ ܩܰܘܕܡܽܘܗ̱ܝ<EOS>ܘܗܽܘ ܡܪܰܚܡܳܢܳܐ ܐܺܝܪܶܒ ܘܰܢܨܰܚܼ ܘܰܗܘܼܳܐ ܪܰܒܳܐ<EOS>ܠܰܒܥܶܠܕܒܳܒܰܘ̈ܗ̱ܝ ܚܙܳܐ ܦܳܪܽܘܫܳܐ ܘܰܪܬܼܰܚ ܚܽܘܒܶܗ<EOS>ܕܗܰܘ ܢܳܡܽܘܣܳܐ ܚܼܰܕܬ݂ܐ ܕܡܳܪܰܢ ܢܶܫܬܰܡܠܶܐ ܒܶܗ<EOS>ܗܳܢܰܘ ܣܳܟܳܗܿ ܕܰܓܡܺܝܼܪܽܘܬ݂ܳܐ ܕܰܐܠܶܦ ܡܳܪܰܢ<EOS>ܕܠܰܒܥܶܠܕ̈ܒܳܒܶܐ ܘܣܳܢ̈ܶܐܐ ܢܶܪܚܰܡ ܫܰܪܺܝܪܳܐܺܝܬ݂<EOS>ܘܕܺܐܝܬ ܗ̱ܘܳܐ ܒܶܗ ܒܝܰܘܣܶܦ ܨܽܘܪܬܳܐ ܗܳܝ ܕܰܡܫܺܝܚܳܐ<EOS>ܒܰܒܥܶܠܕ̈ܒܳܒܶܐ ܚܰܘܺܝܼ ܚܽܘܒܶܗ ܘܦܳܪܽܘܫܳܘܬ݂ܶܗ<EOS>ܐܶܠܽܘ ܩܰܒܼܶܠ ܪ̈ܳܚܡܶܐ ܘܰܐܚܳܐ ܠܰܘ ܡܶܕܶܡ ܗܘܳܬ݂<EOS>ܗܳܕܶܐ ܪܰܒܳܐ ܕܠܰܡܙܰܒܢ̈ܳܢܶܐ ܒܚܽܘܒܳܐ ܢܶܐܚܽܘܕ<EOS>ܐܶܠܽܘ ܢܰܦܫܶܗ ܠܳܐ ܫܰܦܝܳܐ ܗܘܳܬ ܘܰܓܡܺܝܼܪܳܐ ܗܘܳܬ݂<EOS>ܠܳܐ ܪܳܬ݂ܰܚ ܗ̱ܘܳܐ ܚܽܘܒܳܐ ܥܠܰܝܗܽܘܢ ܢܶܒܼܟ݂ܶܐ ܗܳܝܕܶܝܢ<EOS>ܐܰܝܟܳܐ ܕܺܐܝܬ ܗ̱ܘܳܐ ܐܰܬ݂ܪܳܐ ܠܪܽܘܓ݂ܙܳܐ ܘܠܰܐܟ݂ܬܳܐ ܕܰܕܡܳܐ<EOS>ܚܽܘܒܳܐ ܐܰܥܼܶܠ ܘܰܙܟܳܗܿ ܠܒܺܝܼܫܬܳܐ ܒܛܳܒܬ݂ܐ ܝܰܘܣܶܦ<EOS>ܠܳܐ ܒܟܼܰܘ ܗܶܢܽܘܢ ܟܰܕ ܙܰܒܢܼܽܘܗ̱ܝ ܗ̱ܘܰܘ ܢܼܶܗܘܶܐ ܥܰܒܕܳܐ<EOS>ܘܰܒܟܼܳܐ ܗ̱ܘܳܐ ܗܽܘ ܕܢܰܦܫܶܗ ܕܺܝܠܶܗ ܪ̈ܰܚܡܶܐ ܡܰܠܝܳܐ<EOS>ܥܼܰܠ ܠܰܬܘܳܘܢܳܐ ܘܰܒܟ݂ܳܐ ܘܰܐܫܺܝܓ ܫܰܦܝܳܐ ܝܰܘܣܶܦ<EOS>ܘܚܰܡܣܶܢ ܘܰܢܦܰܩ ܕܰܢܫܰܡܠܶܐ ܗ̱ܘܳܐ ܥܒܳܕܶܗ ܪܰܒܳܐ<EOS>ܠܓܽܘܒܳܐ ܩܪܰܐܽܘܗ̱ܝ ܘܰܠܥܰܒܕܽܘܬ݂ܐ ܒܛܺܝ̈ܡܶܐ ܝܰܗܒܽܘܗ̱ܝ<EOS>ܘܰܩܪܳܐ ܠܗܽܘܢ ܗܽܘ ܠܗܳܝ ܫܿܳܪܽܘܬ݂ܐ ܕܡܰܠܝܳܐ ܛܽܘ̈ܒܶܐ<EOS>ܦܩܼܰܕ ܚܰܟܺܝܼܡܳܐ ܘܰܐܣܡܶܟ ܐܶܢܽܘܢ ܥܰܠ ܬܽܘܩܳܢܰܘ̈ܗ̱ܝ<EOS>ܕܝܿܳܐܶܐ ܗ̱ܘܳܐ ܠܶܗ ܕܰܚܠܳܦ ܒܺܝܫܬܳܐ ܛܳܒܬ݂ܳܐ ܢܼܶܦܪܽܘܥ<EOS>ܚܰܘܺܝܼ ܝܰܘܣܶܦ ܚܰܟܺܝܼܡܽܘܬ݂ܗ ܒܟܶܢܫܳܐ ܕܰܐܚܰܘ̈ܗ̱ܝ<EOS>ܕܰܒܫܳܪܽܘܬ݂ܗ ܢܰܬܗܰܪ ܐܶܢܽܘܢ ܕܰܟܡܳܐ ܚܰܟܺܝܼܡ<EOS>ܠܪܽܘܒܶܝܠ ܒܽܘܟ݂ܪܳܐ ܩܼܪܳܐ ܩܰܕܡܳܝܳܐ ܘܠܶܗ ܐܰܣܡܼܶܟ ܗ̱ܘܳܐ<EOS>ܘܒܳܬ݂ܪܶܗ ܫܶܡܥܽܘܢ ܘܨܶܝܕܰܘܗ̱ܝ ܠܶܘܺܝ ܢܶܣܬܰܡܟ݂ܘܢ ܗ̱ܘܰܘ<EOS>ܣܼܕܰܪ ܠܺܝܗܽܘܕܳܐ ܘܒܺܐܝܕܳܐ ܒܺܐܝܕܳܐ ܒܛܶܟܣܳܐ ܟܽܠܗܽܘܢ<EOS>ܒܽܘܟ݂ܪܳܐ ܒܪܺܝܫܳܐ ܐܳܦ ܠܰܙܥܽܘܪܳܐ ܒܥܶܩܒܳܐ ܣܳܡܶܗ<EOS>ܘܕܽܘܟܬ݂ܗ ܕܝܰܘܣܶܦ ܚܰܣܺܝܪܳܐ ܗ̱ܘܳܬ ܡܶܢ ܒܶܝܬ ܐܰܚܰܘ̈ܗ̱ܝ<EOS>ܘܰܐܟܒܰܪ ܬܰܒܥܳܗܿ ܕܰܢܚܰܘܶܐ ܗ̱ܘܳܐ ܚܰܟܺܝܼܡܽܘܬ݂ܗ<EOS>ܘܰܐܟܡܳܐ ܕܗܳܠܶܝܢ ܡܶܬܰܐܡܪ̈ܳܢ ܗܘ̈ܰܝ ܥܰܠ ܫܳܪܽܘܬ݂ܐ<EOS>ܡܶܢ ܚܰܟܺܝܡܳܐ ܝܰܘܣܶܦ ܠܰܐܚܰܘ̈ܗ̱ܝ ܢܰܬܗܰܪ ܐܶܢܽܘܢ<EOS>ܟܠܺܝܠܟ݂ܽܘܢ ܫܰܦܺܝܪ ܘܰܦܐܶܐ ܟܽܠܶܗ ܠܰܕܚܳܙܶܐ ܠܶܗ<EOS>ܚܰܕ ܕܶܝܢ ܛܰܒܥܳܐ ܚܰܣܺܝܪ ܡܶܢܶܗ ܡܽܘܢ ܟܰܝ ܓܰܕܫܶܗ<EOS>ܐܰܒܳܘܟ݂ܽܘܢ ܣܳܒܳܐ ܠܫܶܡܫܳܐ ܕܳܡܶܐ ܘܰܐܢ̱ܬܽܘܢ ܨܶܝܕܰܘܗ̱ܝ<EOS>ܐܰܝܟ ܙܰܠܺܝ̈ܩܶܐ ܬܪܶܥܣܰܪ ܡܶܢܶܗ ܚܰܕ ܘܗܳܐ ܠܰܝܬܰܘܗ̱ܝ<EOS>ܐܶܠܽܘ ܗܰܘ ܚܰܕ ܐܰܚܳܐ ܩܳܐܶܡ ܒܰܝܢܳܬ ܐܰܚܰܘ̈ܗ̱ܝ<EOS>ܫܽܘܦܪܳܐ ܕܕܳܡܶܐ ܠܕܺܝܠܟ݂ܘܢ ܓܰܒܪ̈ܶܐ ܠܳܐ ܚܙܳܬ ܐܰܪܥܰܢ<EOS>ܐܰܒܳܘܟ݂ܽܘܢ ܫܽܘܪܳܐ ܕܒܰܬܪܰܥܣܰܪ ܩܳܡ ܡܓܰܕ̈ܠܶܐ ܪ̈ܳܡܶܐ<EOS>ܘܰܕܢܳܦܶܠ ܚܰܕ ܗܳܐ ܣܢܶܝܢ ܟܽܠܗܽܘܢ ܡܶܛܽܠܳܬ݂ܗ<EOS>ܢܶܚܬܳܐ ܐܰܢ̱ܬܽܘܢ ܕܰܡܬܺܝܚܺܝܢ ܒܶܗ ܬܪ̈ܶܥܣܰܪ ܩܰܡܪ̈ܺܝܢ<EOS>ܘܗܰܘ ܚܰܕ ܕܰܫܩܺܝܠ ܠܟ݂ܽܠܶܗ ܡܳܐܢܳܐ ܥܒܼܰܕ ܢܶܣܬܠܶܐ<EOS>ܡܰܢ ܕܶܝܢ ܐܺܝܬ ܗ̱ܘܳܐ ܗܳܫܳܐ ܥܰܡܟ݂ܘܢ ܐܰܚܳܐ ܕܶܐܒܰܕ<EOS>ܕܶܐܚܽܘܪ ܘܶܐܚܿܙܶܐ ܠܟ݂ܽܠܶܗ ܟܠܺܝܠܟ݂ܽܘܢ ܕܰܟܡܳܐ ܫܰܦܺܝܪ<EOS>ܣܡܼܺܝܟ ܗ̱ܘܳܐ ܝܰܘܣܶܦ ܥܰܡܗܽܘܢ ܕܰܐܚܰܘ̈ܗ̱ܝ ܒܶܝܬ ܫܳܪܽܘܬ݂ܐ<EOS>ܘܰܕܥܰܡܗܽܘܢ ܗ̱ܘܳܐ ܘܫܰܦܺܝܪܺܝܢ ܒܶܗ ܠܳܐ ܪܓܺܝܼܫܺܝܢ ܗ̱ܘܰܘ<EOS>ܣܶܠܼܩܰܬ ܥܰܝܢܳܐ ܕܗܰܘ ܒܶܢܝܳܢܳܐ ܣܡܺܝܼܟܳܐ ܕܰܢܦܼܰܠ<EOS>ܘܰܬܩܶܢ ܫܽܘܪܳܐ ܒܟܺܐܦܳܐ ܓܒܺܝܼܬ݂ܳܐ ܕܰܣܡܼܰܟܬ݂ܗ ܗܘܳܬ݂<EOS>ܐܶܫܼܬܰܡܠܺܝ ܗ̱ܘܳܐ ܫܽܘܦܪܳܐ ܕܰܐܚ̈ܶܐ ܘܠܳܐ ܪܓܺܝܫܺܝܢ ܗ̱ܘܰܘ<EOS>ܘܬܶܩܼܢܰܬ ܟܺܐܦܳܐ ܨܶܝܕ ܚܰܒܪ̈ܳܬ݂ܗܿ ܘܠܳܐ ܝܰܕܥܳܘܗܿ ܗ̱ܘ̈ܰܝ<EOS>ܘܩܰܒܼܶܠ ܐܶܢܽܘܢ ܘܰܐܣܼܡܶܟ ܐܶܢܽܘܢ ܘܰܐܢܺܝܼܚ ܐܶܢܽܘܢ<EOS>ܘܰܒܦܳܬܽܘܪܶܗ ܕܰܡܠܸܶܐ ܛܽܘ̈ܒܶܐ ܬܰܪܣܺܝܼ ܐܶܢܽܘܢ<EOS>ܫܼܰܕܰܪ ܫܳܩ̈ܠܶܐ ܘܕܳܫܢ̈ܶܐ ܝܰܘܣܶܦ ܡܶܢ ܦܳܬܽܘܪܶܗ<EOS>ܠܰܐܚ̈ܰܘܗ̱ܝ ܕܫܼܰܕܪܽܘܗ̱ܝ ܢܼܶܗܘܶܐ ܥܰܒܕܳܐ ܒܶܝܬ ܡܶܨܪ̈ܳܝܶܐ<EOS>ܐܰܣܓܺܝܼ ܫܰܩܼܠܶܗ ܕܗܰܘ ܒܶܢܝܳܡܺܝܢ ܕܰܥܨܳܝܗ̱ܝ ܚܽܘܒܶܗ<EOS>ܘܬܰܒܥܽܘܗ̱ܝ ܪ̈ܰܚܡܘܰܗ̱ܝ ܕܰܠܒܰܪ ܐܶܡܶܗ ܒܰܥܦܳܐ ܢܶܬܶܠ<EOS>ܩܼܪܳܐ ܠܪܰܒܰܝܬܶܗ ܘܦܰܩܕܶܗ ܝܰܘܣܶܦ ܕܢܶܫܪܶܐ ܐܶܢܽܘܢ<EOS>ܘܰܥܒܼܰܕ ܥܰܒܕܳܐ ܐܰܝܟ ܕܶܐܬ݂ܦܰܩܰܕ ܚܰܟܺܝܡܳܐܺܝܬ݂<EOS>ܘܰܒܛܰܥܢ̈ܰܝܗܽܘܢ ܣܼܳܡ ܗ̱ܘܳܐ ܟܶܣܦܳܐ ܕܰܡܝܳܪ̈ܰܝܗܽܘܢ<EOS>ܘܰܟܣܳܐ ܒܣܰܩܶܗ ܕܗܰܘ ܒܶܢܝܳܡܺܝܢ ܐܰܝܟ ܕܶܐܬ݂ܦܰܩܰܕ<EOS>ܘܟܰܕ ܐܶܙܕܰܘܰܕܘ̱ ܘܰܢܦܼܰܩܘ̱ ܘܶܐܙܰܠܼܘ̱ ܫܰܪܺܝܼܘ̱ ܚܳܕܶܝܢ<EOS>ܕܰܫܪܳܬ ܐܽܘܪܚܳܐ ܘܠܳܐ ܐܺܝܬ ܩܶܢܛܳܐ ܕܰܢܙܺܝܼܥ ܐܶܢܽܘܢ<EOS>ܪܽܘܒܶܝܠ ܚܳܕܶܐ ܫܶܡܥܽܘܢ ܕܳܐܶܨ ܘܠܰܘܺܝ ܡܫܰܒܰܚ<EOS>ܡܰܘܕܶܐ ܝܺܗܽܘܕܳܐ ܘܕܳܝܨܺܝܢ ܟܽܠܗܽܘܢ ܕܰܫܪܳܬ ܐܽܘܪܚܳܐ<EOS>ܦܨܺܝܼܚ ܒܶܢܝܰܡܺܝܢ ܘܰܚܬܺܝܼܪܺܝܢ ܒܶܗ ܟܽܠܗܽܘܢ ܐܰܚܰܘ̈ܗ̱ܝ<EOS>ܕܰܕܠܳܐ ܥܳܩܬ݂ܳܐ ܡܶܬ݂ܦܰܢܶܐ ܗ̱ܘܳܐ ܠܣܳܒܳܐ ܝܰܥܩܽܘܒ<EOS>ܘܟܰܕ ܐܶܬ݂ܢܰܫܺܝܘ ܡܶܢ ܥܳܩ̈ܳܬ݂ܐ ܕܟ݂ܽܠܳܗ̇ ܐܽܘܪܚܳܐ<EOS>ܘܰܥܒܼܰܪ ܩܺܐܪܣܳܐ ܘܰܫܠܼܶܡ ܟܽܠܗܶܝܢ ܕܰܕܚܺܝ̈ܠܳܢ ܗܘ̈ܰܝ<EOS>ܘܰܒܣܰܩ̈ܰܝܗܽܘܢ ܣܰܒܥܳܐ ܪܰܒܳܐ ܕܰܛܥܺܝܼܢܺܝܢ ܗ̱ܘܰܘ<EOS>ܘܰܒܦܽܘܡ̈ܰܝܗܽܘܢ ܫܽܘܒܚܳܐ ܦܰܐܝܳܐ ܕܰܦܨܺܝܚܺܝܢ ܗ̱ܘܰܘ<EOS>ܘܥܰܒܺܝܼܪ ܩܶܢܛܳܐ ܘܪܳܥܰܡ ܫܰܝܢܳܐ ܒܟܽܠܳܗ̇ ܐܽܘܪܚܳܐ<EOS>ܘܰܪܘܳܙܳܐ ܫܝܳܪܬܳܐ ܒܣܰܒܥܳܐ ܘܛܽܘܒ̈ܶܐ ܕܰܛܥܺܝܢܳܐ ܗܘܳܬ݂<EOS>ܘܟܰܕ ܪܳܘܕܺܝܢ ܗ̱ܘܰܘ ܘܰܦܨܺܝܼܚܺܝܢ ܗ̱ܘܰܘ ܘܰܒܗܺܝܼܠܺܝܢ ܗ̱ܘܰܘ<EOS>ܗܳܐ ܪܰܒܰܝܬܳܐ ܥܰܒܕܶܗ ܕܝܰܘܣܶܦ ܐܰܕܪܶܟ ܐܶܢܽܘܢ<EOS>ܕܠܺܝܼܚ ܡܶܨܪܳܝܳܐ ܘܰܫܓܺܝܼܫ ܘܰܗܦܰܟ ܘܰܡܠܸܶܐ ܪܽܘܓ݂ܙܳܐ<EOS>ܘܰܪܘܶܐ ܒܚܶܡܬ݂ܐ ܘܓܳܙܶܡ ܢܳܨܶܐ ܘܡܶܬ݂ܡܰܪܡܰܪ ܗ̱ܘܳܐ<EOS>ܘܰܡܪܺܝܼܡ ܩܳܠܶܗ ܥܰܠ ܡܰܫܪܺܝܬ݂ܐ ܒܙܰܘܥܳܐ ܪܰܒܳܐ<EOS>ܟܰܬ݂ܰܪ ܟܰܬ݂ܰܪ ܓܰܒܪ̈ܶܐ ܢܟܺܝ̈ܠܶܐ ܕܕܰܠܚܽܘܗ̇ ܠܰܐܪܥܰܢ<EOS>ܦܳܪ̈ܥܰܝ ܒܺܝܫܬܳܐ ܚܠܳܦ ܛܳܒ̈ܳܬ݂ܳܐ ܣܰܓܺܝ̈ܳܐܬ݂ܐ<EOS>ܠܳܐ ܒܢ̈ܰܝ ܚܺܐܪ̈ܶܐ ܕܰܛܠܰܡܘ̱ ܘܰܢܟ݂ܠܘ̱ ܥܰܘܳܠܳܐܺܝܬ݂<EOS>ܐܶܣܟܺܝ̈ܡܬ݂ܳܢܶܐ ܘܰܡܚܰܠ̈ܨܳܢܶܐ ܘܳܐܦ ܓܰܢ̈ܳܒܶܐ<EOS>ܠܡܽܘܢ ܚܠܼܰܦܬܽܘܢ ܫܽܘܒܚܳܐ ܒܨܰܥܪܳܐ ܥܰܘܳܠܳܐܺܝܬ݂<EOS>ܠܡܳܢܳܐ ܓܢܰܒܼܬܽܘܢ ܟܳܣܳܐ ܕܡܰܠܟܳܐ ܡܶܢ ܫܳܪܽܘܬ݂ܐ<EOS>ܘܗܳܐ ܫܓܺܝܼܫ ܐܰܬ݂ܪܳܐ ܘܰܕܠܺܝܼܚ ܟܽܠܢܳܫ ܥܰܠ ܣܽܘܪܚܳܢܳܐ<EOS>ܫܡܼܰܥܘ̱ ܘܶܐܬ݂ܕܰܘܰܕܘ̱ ܐܰܚ̈ܰܝ ܝܰܘܣܶܦ ܟܰܕ ܪܳܕܶܝܢ ܗ̱ܘܰܘ<EOS>ܘܙܳܥܼܘ̱ ܐܰܝܟ ܢܶܫ̈ܶܐ ܘܰܐܘܦܺܝ ܚܰܝܠܳܐ ܕܗܰܕܳܡܰܝ̈ܗܽܘܢ<EOS>ܪܥܶܠܼܘ̱ ܘܶܐܬ݂ܒܶܠܗܺܝܘ ܘܰܐܪܗܶܒ ܐܶܢܽܘܢ ܙܰܘܥܳܐ ܪܰܒܳܐ<EOS>ܒܩ̈ܳܠܶܐ ܫܓܺܝ̈ܫܶܐ ܕܗܰܘ ܡܶܨܪܳܝܳܐ ܕܶܐܫܡܰܥ ܐܶܢܽܘܢ<EOS>ܘܰܦܨܽܝܼܚܽܘܬ݂ܗܽܘܢ ܐܶܬ݂ܗܰܦܼܟܰܬ ܗܘܳܬ ܠܳܗ̇ ܠܶܐܒܠܳܐ ܪܰܒܳܐ<EOS>ܘܥܰܠܼܘ̱ ܣܽܘܪܳܕܳܐ ܚܠܳܦ ܚܰܕܽܘܬ݂ܐ ܠܪ̈ܶܥܝܳܢܰܝܗܽܘܢ<EOS>ܘܥܰܠܝ̈ ܥܳܩ̈ܳܬ݂ܳܐ ܩܰܕܡܳܝ̈ܳܬ݂ܳܐ ܕܰܐܙܺܝ̈ܠܳܢ ܗܘ̈ܰܝ<EOS>ܘܶܐܬܬܰܘܣܰܦ ܗ̱ܘܳܐ ܥܠܰܝܗܽܘܢ ܙܰܘܥܳܐ ܘܛܶܐܒܳܐ ܒܺܝܫܳܐ<EOS>ܘܰܬܘܰܪܘ̱ ܓܰܒܪ̈ܶܐ ܘܡܳܢܳܐ ܢܺܐܡܪܽܘܢ ܠܳܐ ܡܦܳܣܺܝܢ ܗ̱ܘܰܘ<EOS>ܕܰܡܼܛܳܬ ܒܺܝܫܬܳܐ ܕܠܳܐ ܪܓܺܝܫܺܝܢ ܒܳܗܿ ܕܬܰܕܪܶܟ ܐܶܢܽܘܢ<EOS>ܪܗܼܰܛ ܡܶܨܪܳܝܳܐ ܗܦܼܰܟ ܛܶܥܢ̈ܰܝܗܽܘܢ ܟܰܕ ܡܶܬ݂ܡܰܪܡܰܪ<EOS>ܘܛܳܪܶܦ ܐܺܝܕܰܘ̈ܗ̱ܝ ܥܰܠ ܣܽܘܥܪܳܢܳܐ ܒܺܝܫܳܐ ܕܰܗܘܼܳܐ<EOS>ܐܳܡܿܪܺܝܢ ܓܰܒܪ̈ܶܐ ܠܳܐ ܡܳܪܝ̱ ܬܺܐܡܰܪ ܡ̈ܶܠܶܐ ܗܳܠܶܝܢ<EOS>ܚܳܣ ܠܰܢ ܢܿܶܗܘܶܐ ܐܰܘ ܓܰܢ̈ܳܒܶܐ ܐܰܘ ܕܰܓ̈ܳܠܶܐ<EOS>ܗܿܰܘ ܩܰܕܡܳܝܳܐ ܟܶܣܦܳܐ ܕܰܗܦܼܰܟ ܗܳܐ ܐܰܝܬܺܝܢܳܝܗ̱ܝ<EOS>ܘܰܐܝܟܰܢ ܗܳܫܳܐ ܓܳܢܒܺܝܢ ܗܘܰܝܢܰܢ ܐܰܝܟ ܕܳܐܡܰܪ ܐܰܢ̱ܬ<EOS>ܡܿܰܢ ܡܰܡܪܰܚ ܗ̱ܘܳܐ ܕܡܶܢ ܒܶܝܬ ܡܳܪܳܟ ܟܳܣܳܐ ܢܶܓ݂ܢܽܘܒ<EOS>ܓܰܒܪܳܐ ܕܗܳܟ݂ܢ ܐܰܘܪܶܒ ܘܰܐܚܶܒ ܐܳܦ ܝܰܩܼܰܪ ܠܰܢ<EOS>ܠܳܐ ܐܺܝܬ ܗ̱ܘܳܐ ܠܶܗ ܦܽܘܪܣܳܐ ܠܗܳܕܶܐ ܕܬܼܶܗܘܶܐ ܡܶܡܬ݂ܽܘܡ<EOS>ܠܳܐ ܬܶܬ݂ܡܰܠܰܠ ܕܳܐܦܠܳܐ ܐܺܝܬܶܝܗܿ ܘܠܳܐ ܡܶܫܬܰܟܚܳܐ<EOS>ܗܳܐ ܩܕܳܡܰܝܟܺ ܗ̱ܝ ܟܽܠܳܗ̇ ܛܥܽܘܢܬ݂ܢ ܒܰܨܳܐ ܘܰܚܙܺܝܼ<EOS>ܘܡܰܢ ܕܺܐܝܬ ܨܶܝܕܰܘܗ̱ܝ ܟܳܣܶܗ ܕܡܳܪܳܟ ܡܶܚܕܳܐ ܢܶܡܽܘܬ݂<EOS>ܗܳܪܟܳܐ ܢܶܗܘܶܐ ܥܰܒ̈ܕܶܐ ܟܽܠܰܢ ܒܶܝܬ ܡܶܨܪ̈ܳܝܶܐ<EOS>ܘܗܿܰܘ ܕܰܓܢܺܝܒ ܠܶܗ ܟܳܣܳܐ ܢܶܡܽܘܬ ܫܰܪܺܝܪܳܐܺܝܬ݂<EOS>ܐܳܡܰܪ ܥܰܒܕܳܐ ܗܳܟ݂ܰܢ ܬܶܗܘܶܐ ܐܰܝܟ ܕܳܐܡܰܪ ܐ̱ܢܳܐ<EOS>ܕܰܐܝܿܢܳܐ ܕܰܐܡܼܪܰܚ ܘܰܓܢܼܰܒ ܟܳܣܳܐ ܗܽܘܼ ܢܶܫܬܰܥܒܰܕ<EOS>ܚܰܕ ܡܰܢ ܕܺܐܝܬ݂ܰܘܗ̱ܝ ܢܶܗܘܶܐ ܥܰܒܕܳܐ ܐܰܝܼܢܳܐ ܕܰܓܢܰܒ<EOS>ܘܰܐܢ̱ܬܽܘܢ ܓܰܒܪ̈ܶܐ ܙܶܠܘ ܒܰܫܠܳܡܳܐ ܕܠܳܐ ܥܶܕܠܳܝܳܐ<EOS>ܐܳܡܿܪܺܝܢ ܗܶܢܽܘܢ ܫܰܦܺܝܪ ܡܰܠܼܶܠܬ ܐܳܦ ܟܺܐܢܳܐܺܝܬ݂<EOS>ܘܪ̈ܰܚܡܶܐ ܡܰܠܝܳܐ ܕܗܰܘ ܡܰܢ ܕܰܓܢܼܰܒ ܥܰܒܕܳܐ ܢܶܗܼܘܶܐ<EOS>ܪܗܼܰܛܘ ܥܶܒܪ̈ܳܝܶܐ ܦܬܼܰܚܘ ܣܳܩܰܝ̈ܗܽܘܢ ܘܰܬܟ݂ܺܝܠܺܝܢ ܗ̱ܘܰܘ<EOS>ܘܟܽܠ ܕܰܡܦܺܝܼܣ ܢܶܒܨܶܐ ܛܰܥܢܶܗ ܘܟܶܢ ܥܳܒܰܪ ܗ̱ܘܳܐ<EOS>ܘܰܩܪܶܒ ܓܰܒܪܳܐ ܗܰܘ ܡܶܨܪܳܝܳܐ ܠܰܡܒܰܨܳܝܽܘ<EOS>ܘܡܶܢ ܗܰܘ ܛܰܥܢܶܗ ܕܪܰܒܳܐ ܫܰܪܺܝܼ ܘܒܺܐܝܕܳܐ ܒܺܐܝܕܳܐ<EOS>ܒܰܨܺܝܼ ܥܶܣܪܳܐ ܘܟܰܕ ܠܳܐ ܐܶܫܼܟܰܚ ܟܳܣܳܐ ܬܰܡܳܢ<EOS>ܫܰܪܺܝܼܘ ܢܳܗܪܺܝܢ ܦܰܪ̈ܨܽܘܦܰܝܗܽܘܢ ܕܰܟܡܺܝܼܪܺܝܢ ܗ̱ܘܰܘ<EOS>ܟܰܕ ܕܶܝܢ ܡܰܛܺܝ ܘܰܦܬܼܰܚ ܣܰܩܶܗ ܕܗܰܘ ܒܶܢܝܳܡܺܝܢ<EOS>ܐܶܫܼܟܰܚ ܟܳܣܳܐ ܘܰܐܝܠܶܠܘ ܓܰܒܪ̈ܶܐ ܒܙܰܘܥܳܐ ܪܰܒܳܐ<EOS>ܐܶܬܬܙܺܝܥܘ̱ ܟܽܠܗܽܘܢ ܘܶܐܚܰܕܘ̱ ܨܰܪܺܝܘ̱ ܠܰܠܒܽܘ̈ܫܰܝܗܽܘܢ<EOS>ܘܰܐܪܺܝܼܡ ܩܳܠܗܽܘܢ ܠܰܡܒܰܓܳܢܽܘ ܡܰܪܺܝܪܳܐܺܝܬ݂<EOS>ܐܰܝܠܶܠܘ̱ ܘܰܒܟܼܰܘ ܡܶܢ ܙܰܘܥܰܬ݂ܗܽܘܢ ܥܰܠ ܣܽܘܥܪܳܢܳܐ<EOS>ܘܩܳܠ̈ܰܝ ܚܰܫܳܐ ܡܶܢ ܦܽܘܡ̈ܰܝܗܽܘܢ ܡܶܫܬܰܡܥܺܝܢ ܗ̱ܘܰܘ<EOS>ܪܓܶܙܘ̱ ܘܶܐܬܼ݂ܚܰܡܰܬ݂ܘ ܥܰܠ ܒܶܢܝܳܡܺܝܢ ܐܶܡܪܳܐ ܫܰܦܝܳܐ<EOS>ܘܰܒܨܽܘܚ̈ܝܳܬ݂ܳܐ ܘܨܰܥܪܳܐ ܪܰܓܡܽܘܗ̱ܝ ܟܽܠܗܽܘܢ ܐܰܟ݂ܚܰܕ<EOS>ܩܰܠܺܝܠ ܙܰܒܢܳܐ ܕܡܼܶܟ ܗ̱ܘܳܐ ܚܣܳܡܳܐ ܕܪ̈ܶܥܝܳܢܰܝܗܽܘܢ<EOS>ܘܰܗܘܼܳܬ ܥܶܠܬ݂ܐ ܘܶܐܬܬܥܺܝܪ ܢܶܕܠܽܘܚ ܥܰܙܺܝܙܳܐܺܝܬ݂<EOS>ܘܰܟܒܰܪ ܗܳܠܶܝܢ ܡ̈ܶܠܶܐ ܡܰܠܶܠܘ ܨܶܝܕ ܒܶܢܝܳܡܺܝܢ<EOS>ܐܳܘ ܠܳܟ ܛܰܠܝܳܐ ܠܡܽܘܢ ܐܶܒܗܶܬܬܰܢܝ̱ ܒܶܝܬ ܡܶܨܪ̈ܳܝܶܐ<EOS>ܐܰܘ ܟܡܳܐ ܡܰܪܳܚ ܘܰܡܠܸܶܐ ܢܶܟܠܳܐ ܝܰܠܕܳܗܿ ܕܪܳܚܶܝܠ<EOS>ܘܰܒܟ݂ܽܠܙܰܒܢܺܝ̈ܢ ܗܽܘ ܕܳܠܰܚ ܠܰܢ ܘܡܰܪܡܰܪ ܠܰܢ<EOS>ܒܰܙܒܰܢ ܐܰܚܽܘܟ ܐܰܛܥܺܝܼ ܒܰܐܒܽܘܢ ܘܰܣܓܺܝ ܪܰܚܡܶܗ<EOS>ܘܰܣܢܼܳܐ ܠܟܽܠܰܢ ܡܶܛܽܠܳܬ݂ܗ ܘܠܶܗ ܐܰܚܶܒ ܗ̱ܘܳܐ<EOS>ܟܽܠ ܝܽܘܡ ܕܰܠܚܰܢ ܥܕܰܡܳܐ ܕܺܐܙܰܠ ܐܰܝܟܰܢ ܕܺܐܙܰܠ<EOS>ܗܳܐ ܢܶܒܼܥܰܬ ܠܳܗ̇ ܒܺܝܫܬܳܐ ܡܶܢܳܟ ܕܰܬܓܰܡܰܪ ܠܰܢ<EOS>ܚܰܘܺܝܬ ܐܰܦ̈ܶܐ ܕܡܰܟܺܝܟ݂ܽܘܬ݂ܐ ܩܕܳܡ ܡܶܨܪܳܝܳܐ<EOS>ܘܪܰܚܡܼܳܟ ܣܰܓܺܝ ܛܳܒ ܡܶܢ ܟܽܠܰܢ ܒܶܝܬ ܫܳܪܽܘܬ݂ܐ<EOS>ܘܰܕܪܳܚܶܡ ܗ̱ܘܳܐ ܓܶܢܣܳܐ ܕܶܐܡܳܟ ܓܰܢܳܒܽܘܬ݂ܐ<EOS>ܣܥܰܝܬ ܐܰܟ݂ܘܳܬ݂ܗܿ ܕܬܶܓ݂ܢܽܘܒ ܐܳܦ ܐܰܢ̱ܬ ܘܰܬܕܰܠܰܚ ܠܰܢ<EOS>ܐܳܡܰܪ ܛܰܠܝܳܐ ܡܳܢܳܐ ܐܺܡܰܪ ܘܰܒܡܽܘܢ ܐܰܙܿܟ݂ܳܐ<EOS>ܐܰܠܳܗܶܗ ܕܳܐܒܝ ܬܳܐ ܥܰܕܰܪܰܝܢܝ̱ ܕܰܡܓܰܙܰܝ ܐ̱ܢܳܐ<EOS>ܡܰܢ ܕܶܝܢ ܝܰܗ̱ܒ ܠܺܝ ܗܳܪܟܳܐ ܝܰܘܣܶܦ ܢܼܶܗܘܶܐ ܨܶܝܕܰܝ<EOS>ܕܗܳܐ ܐܳܡܿܪܺܝܢ ܥܰܡܝ ܗܳܫܳܐ ܥܶܣܪܳܐ ܘܰܐܝܟܰܢ ܐܶܙܿܟܶܐ<EOS>ܐܶܢ ܝܳܡܶܐ ܐ̱ܢܳܐ ܡܰܢ ܡܰܫܰܪ ܠܺܝ ܥܰܠ ܣܽܘܥܪܳܢܳܐ<EOS>ܕܗܰܘ ܚܰܕ ܐܰܚܳܐ ܕܪܳܚܶܡ ܗ̱ܘܳܐ ܠܺܝ ܗܳܪܟܳܐ ܠܰܝܬܰܘܗ̱ܝ<EOS>ܥܶܠܬ݂ܐ ܗ̱ܘ ܒܳܥܶܝܢ ܕܰܢܒܰܙܚܽܘܢ ܒܰܝ ܒܢ̈ܰܝ ܐܶܡܗ̈ܳܬ݂ܳܐ<EOS>ܕܠܳܐ ܪܳܚܿܡܺܝܢ ܠܳܗ̇ ܠܝܰܠܕܶܗܿ ܕܪܳܚܶܝܠ ܘܰܐܝܟܰܢ ܐܶܙܟܶܐ<EOS>ܐܶܠܽܘ ܐܺܝܬ ܗ̱ܘܳܐ ܐܳܚܝ ܢܰܠܘܶܐ ܠܺܝ ܡܶܬ݂ܠܰܒܰܒ ܗܘܺܝܬ݂<EOS>ܘܗܳܫܳܐ ܕܟܽܠܗܽܘܢ ܠܽܘܩܒܰܠ ܐܶܢܽܘܢ ܡܳܢܳܐ ܐܺܡܰܪ<EOS>ܠܳܐ ܓܶܠܝܳܢܳܐ ܪܰܒܳܐ ܕܰܚܼܙܳܐ ܐܰܒܽܘܢ ܝܰܥܩܽܘܒ<EOS>ܠܳܐ ܣܶܒܶܠܬ݂ܐ ܘܠܳܐ ܡܰܠܰܐܟ݂̈ܐ ܕܰܣܕܺܝܪܺܝܢ ܒܳܗܿ<EOS>ܠܳܐ ܨܠܽܘܬ݂ܗ ܕܳܐܒܝ ܕܶܐܣܪܰܬ ܥܺܝܪܳܐ ܠܶܠܝܳܐ ܟܽܠܶܗ<EOS>ܠܳܐ ܝܳܕܰܥ ܐ̱ܢܳܐ ܡܿܰܢܽܘܼ ܣܳܡܶܗ ܠܟܳܣܳܐ ܨܶܐܝܕܰܝ<EOS>ܐܳܡܿܪܺܝܢ ܐܰܚܰܘ̈ܗ̱ܝ ܛܰܠܝܳܐ ܫܠܺܝܼ ܠܳܟ ܡܽܘܢ ܣܿܳܪܶܒ ܐܰܢ̱ܬ<EOS>ܟܰܕ ܣܽܘܥܪܳܢܳܐ ܠܢܰܦܫܶܗ ܩܿܳܐܶܡ ܘܰܡܩܰܛܪܶܓ ܠܳܟ݂<EOS>ܗܳܫܳܐ ܠܟܽܠܰܢ ܗܳܐ ܛܳܠܶܡ ܐܰܢ̱ܬ ܐܰܝܟ ܗܰܘ ܕܰܚܢܰܢ<EOS>ܣܳܡܼܢܰܢ ܟܳܣܳܐ ܘܰܐܢ̱ܬ ܠܳܐ ܪܓܺܝܼܫ ܐܰܢ̱ܬ ܐܰܝܟ ܕܳܐܡܰܪ ܐܰܢ̱ܬ<EOS>ܒܰܚܕܳܐ ܒܺܝܫܬܳܐ ܕܓܰܢܳܒܽܘܬ݂ܐ ܩܰܘܳܐ ܛܰܠܝܳܐ<EOS>ܠܳܐ ܬܰܘܣܶܦ ܠܳܟ ܗܳܕܶܐ ܐ̱ܚܰܪܬ݂ܐ ܕܣܳܪܽܘܒܽܘܬ݂ܐ<EOS>ܙܳܥܼ ܒܶܢܝܳܡܺܝܢ ܘܶܐܫܬܰܬܰܩ ܗ̱ܘܳܐ ܡܶܢ ܣܽܘܥܪܳܢܳܐ<EOS>ܘܰܗܦܼܰܟܘ̱ ܟܽܠܗܽܘܢ ܥܰܠܼܘ ܨܶܝܕ ܝܰܘܣܶܦ ܟܰܕ ܪܰܬܺܝܬ݂ܺܝܢ<EOS>ܢܦܼܰܠܘ ܕܳܘ̈ܰܝܳܐ ܩܕܳܡ ܥܰܙܺܝܙܳܐ ܟܰܕ ܫܰܬܺܝܩܺܝܢ<EOS>ܘܗܿܰܘ ܚܰܟܺܝܡܳܐ ܒܰܐܦ̈ܶܐ ܕܚܶܡܬ݂ܐ ܩܰܒܼܶܠ ܐܶܢܽܘܢ<EOS>ܡܳܢܰܘ ܗܳܢܳܐ ܥܒܳܕܳܐ ܒܺܝܫܳܐ ܕܰܥܒܼܰܕܬܽܘܢ ܠܺܝ<EOS>ܘܰܢܟ݂ܠܼܬ݂ܽܘܢܳܢܝ̱ ܘܓܰܢܼܒܳܬܽܘܢܳܢܝ̱ ܘܰܐܗܰܪܬ݂ܽܘܢܳܢܝ̱<EOS>ܠܳܐ ܝܳܕܥܺܝܢ ܐܰܢ̱ܬܽܘܢ ܕܰܡܢܰܚܳܫܽܘ ܡܢܰܚܶܫ ܐ̱ܢܳܐ ܒܶܗ<EOS>ܒܟܳܣܳܐ ܬܡܺܝܗܳܐ ܗܰܘ ܕܰܓܢܰܒܬܽܘܢ ܡܶܢ ܫܳܪܽܘܬ݂ܐ<EOS>ܐܶܠܽܘ ܕܰܗܒܳܐ ܫܩܼܰܠܬܽܘܢ ܓܰܒܪ̈ܶܐ ܠܳܐ ܪܳܛܶܢ ܗܘܰܝܿܬ݂<EOS>ܗܰܘ ܕܶܝܢ ܟܳܣܳܐ ܕܟܽܠܗܽܘܢ ܐ̱ܪ̈ܳܙܶܐ ܗܽܘܼ ܓܿܳܠܶܐ ܠܺܝ<EOS>ܥܰܠ ܕܓܰܢܰܒܬܽܘܢ ܡܰܢܽܘ ܢܪܰܚܶܡ ܐܰܘ ܢܶܚܽܘܢܟ݂ܘܢ<EOS>ܩܼܪܰܒ ܗ̱ܘܳܐ ܝܺܗܽܘܕܳܐ ܟܰܕ ܕܰܚܺܝܠ ܗ̱ܘܳܐ ܘܰܡܠܸܶܐ ܙܰܘܥܳܐ<EOS>ܘܰܚܠܳܦ ܟܽܠܗܽܘܢ ܫܰܪܺܝܼ ܡܡܿܰܠܶܠ ܗܽܘܼ ܒܰܠܚܽܘܕܰܘܗ̱ܝ<EOS>ܡܳܢܳܐ ܢܿܺܐܡܰܪ ܘܡܳܢܳܐ ܢܿܡܰܠܶܠ ܘܰܒܡܽܘܢ ܢܿܶܙܟ݂ܐ<EOS>ܚܰܝ̈ܳܒܶܐ ܚܢܰܢ ܐܳܦ ܕܳܘ̈ܰܝܳܐ ܘܠܳܐ ܫܰܪܺܝܪ̈ܶܐ<EOS>ܡܶܢ ܩܕܳܡ ܡܳܪܝܳܐ ܓܼܶܪܡܰܬ ܒܺܝܫܬܳܐ ܘܡܳܢܳܐ ܢܿܶܥܒܶܕ<EOS>ܘܶܐܬ݂ܳܐ ܚܛܳܗܶܐ ܘܦܰܟܪܰܢ ܘܰܫܕܳܢ ܐܰܝܟ ܕܰܠܡܺܝ̈ܬ݂ܐ<EOS>ܘܗܳܐ ܐܰܕܪܶܟܬ݂ܢ ܒܶܗܬܰܬ ܐܰܦ̈ܶܐ ܘܚܰܝܿܳܒܽܘܬ݂ܐ<EOS>ܘܠܳܐ ܐܺܝܬ ܦܽܘܡܳܐ ܕܰܢܡܰܠܶܠ ܒܶܗ ܥܰܠ ܣܰܟ݂ܠܽܘܬ݂ܢ<EOS>ܢܿܶܗܘܶܐ ܠܳܟ ܡܳܪܝ̱ ܥܰܒ̈ܕܶܐ ܟܽܠܰܢ ܥܰܠ ܕܰܣܼܪܰܚܢܰܢ<EOS>ܘܰܚܢܰܢ ܐܳܦ ܗܰܘ ܕܰܓܢܰܒ ܟܳܣܳܐ ܗܳܪܟܳܐ ܢܶܦܽܘܫ<EOS>ܕܰܐܣܟܶܠ ܒܳܟ ܚܰܕ ܟܽܠܳܗ̇ ܣܺܝܥܬ݂ܐ ܬܶܫܬܰܥܒܰܕ ܠܳܟ݂<EOS>ܠܳܐ ܓܶܝܪ ܐܺܝܬ ܠܰܢ ܓܰܠܝܽܘܬ ܐܰܦ̈ܶܐ ܠܰܡܦܳܣܽܘܬ݂ܟ݂<EOS>ܐܶܡܰܪ ܝܰܘܣܶܦ ܚܳܣ ܠܺܝ ܕܶܐܚܛܶܐ ܘܶܐܥܒܶܕ ܥܰܘܠܳܐ<EOS>ܘܠܰܒܢ̈ܰܝ ܚܺܐܪ̈ܶܐ ܐܶܥܿܒܶܕ ܥܒܳܕ̈ܶܐ ܟܰܕ ܠܳܐ ܐܰܣܼܟܶܠܘ<EOS>ܗܰܘ ܚܰܕ ܒܰܠܚܽܘܕ ܕܰܓܢܼܰܒ ܟܳܣܳܐ ܢܼܶܗܘܶܐ ܥܰܒܕܳܐ<EOS>ܘܰܐܢ̱ܬܽܘܢ ܓܰܒܪ̈ܶܐ ܙܶܠܘ ܒܰܫܠܳܡܳܐ ܠܘܳܬ ܐܰܒܽܘܟ݂ܽܘܢ<EOS>ܗܳܕܶܐ ܟܺܐܢܳܐ ܕܰܐܝܿܢܳܐ ܕܰܓܢܰܒ ܗܽܘ ܢܶܫܬܰܥܒܰܕ<EOS>ܘܰܕܠܳܐ ܪܓܺܝܼܫܺܝܢ ܠܳܐ ܢܶܬܠܰܒܟ݂ܽܘܢ ܥܰܠ ܣܽܘܥܪܳܢܳܐ<EOS>ܩܰܪܶܒ ܝܺܗܽܘܕܳܐ ܘܰܣܼܓ݂ܶܕ ܘܶܐܡܼܰܪ ܟܰܕ ܡܶܬ݂ܟܰܫܰܦ<EOS>ܒܳܥܶܐ ܐ̱ܢܳܐ ܡܳܪܝ̱ ܠܳܐ ܬܶܬ݂ܚܰܡܰܬ ܟܰܕ ܐܳܡܰܪ ܐ̱ܢܳܐ<EOS>ܐܰܢ̱ܬ ܫܰܐܶܠܬܳܢ ܕܶܐܢܗܽܘܼ ܕܺܐܝܬ ܠܰܢ ܐܰܒܳܐ ܘܰܐܚܳܐ<EOS>ܘܰܐܠܶܦܼܢܳܟ ܡܳܪܝ̱ ܕܺܐܝܬ ܠܰܢ ܐܰܚܳܐ ܒܰܪ ܣܰܝܒܽܘܬ݂ܐ<EOS>ܘܰܦܩܰܕ ܡܳܪܰܢ ܕܢܰܝܬܶܐ ܛܰܠܝܳܐ ܘܶܐܡܼܰܪܢܰܢ ܠܶܗ<EOS>ܕܠܳܐ ܡܨܶܐ ܡܰܪܚܰܩ ܡܶܢ ܨܶܝܕ ܐܰܒܽܘܗ̱ܝ ܘܶܐܠܳܐ ܡܿܳܐܶܬ݂<EOS>ܘܶܐܡܼܰܪ ܠܰܢ ܡܳܪܝ̱ ܕܠܳܐ ܬܽܘܒ ܬܺܐܬ݂ܽܘܢ ܬܶܚܼܙܽܘܢ ܐܰܦ̈ܰܝ<EOS>ܐܶܠܳܐ ܟܰܕ ܐܺܝܬ ܛܰܠܝܳܐ ܥܰܡܟ݂ܽܘܢ ܕܰܒܥܺܝܿܬ ܐܶܚܙܶܝܘܗ̱ܝ<EOS>ܘܗܶܢܶܝܢ ܗܳܠܶܝܢ ܕܰܦܩܰܕ ܡܳܪܰܢ ܚܰܘܶܝܢܰܢ ܠܶܗ<EOS>ܠܣܳܒܳܐ ܐܰܒܽܘܢ ܕܰܢܫܰܕܰܪ ܗ̱ܘܳܐ ܠܛܰܠܝܳܐ ܥܰܡܰܢ<EOS>ܘܰܕܚܼܶܠ ܣܳܒܳܐ ܘܶܐܬܬܙܺܝܥ ܠܶܒܶܗ ܡܶܢ ܣܽܘܥܪܳܢܳܐ<EOS>ܘܠܳܐ ܨܳܒܶܐ ܗ̱ܘܳܐ ܕܢܼܶܬܶܠ ܛܰܠܝܳܐ ܐܰܝܟ ܕܰܒܥܼܺܝܬܳܝܗ̱ܝ<EOS>ܘܶܐܡܰܪ ܗ̱ܘܳܐ ܠܰܢ ܕܰܬܪܶܝܢ ܒܰܠܚܽܘܕ ܝܶܠܼܕܰܬ ܐܰܢ̱ܬܰܬ݂ܝ<EOS>ܘܚܰܕ ܐܶܒܰܕ ܠܶܗ ܘܶܐܡܪܶܬ ܕܰܩܛܺܝܼܠ ܘܠܰܓܡܰܪ ܠܰܝܬܰܘܗ̱ܝ<EOS>ܘܗܳܐ ܡܢܿܰܘܶܠ ܠܺܝ ܐܶܒܠܶܗ ܕܛܰܠܝܳܐ ܥܕܰܡܳܐ ܠܝܰܘܡܳܢ<EOS>ܘܰܐܝܟܰܢ ܗܳܫܳܐ ܐܰܪܦܶܐ ܠܰܐܚܽܘܗ̱ܝ ܕܰܢܫܰܢܶܐ ܡܶܢܝ̱<EOS>ܕܰܠܡܳܐ ܢܶܓܕܰܫ ܩܺܐܪܣܳܐ ܒܽܐܘܪܚܳܐ ܘܬܽܘܒ ܐܶܬܓܰܙܶܐ<EOS>ܘܰܒܕܽܘܳܢܳܐ ܐܶܚܿܽܘܬ ܠܰܫܝܽܘܠ ܥܰܠ ܚܰܒܺܝ̈ܒܰܝ<EOS>ܘܰܐܝܟܰܢ ܗܳܫܳܐ ܢܪܰܦܶܐ ܠܛܰܠܝܳܐ ܕܢܶܦܽܘܫ ܡܶܢܰܢ<EOS>ܘܢܿܺܐܙܰܠ ܢܿܶܚܙܶܐ ܒܟ݂ܺܝܬ݂ܳܐ ܪܰܒܬ݂ܐ ܕܣܳܒܳܐ ܐܰܒܽܘܢ<EOS>ܐܶܠܳܐ ܗܳܕܶܐ ܒܳܥܶܐ ܐ̱ܢܳܐ ܡܳܪܝ̱ ܩܰܒܶܠ ܒܳܥܽܘܬ݂ܝ<EOS>ܕܰܚܠܳܦ ܛܰܠܝܳܐ ܐܶܢܳܐ ܐܶܦܽܘܫ ܘܶܐܗܿܘܶܐ ܥܰܒܕܳܐ<EOS>ܢܰܦܫܶܗ ܕܣܳܒܳܐ ܣܽܘܩܶܗ ܘܢܽܘܗܪܶܗ ܒܶܢܝܳܡܺܝܢܽ ܗ̱ܘ<EOS>ܘܶܐܢܗܽܘܼ ܦܳܐܶܫ ܗܳܪܟܳܐ ܡܶܢܰܢ ܡܶܚܕܳܐ ܡܳܐܶܬ݂<EOS>ܠܳܐ ܡܳܪܝ̱ ܢܺܐܙܰܠ ܐܶܚܙܶܐ ܒܒܺܝܫܬܶܗ ܕܗܰܘ ܝܰܩܺܝܪܳܐ<EOS>ܐܶܦܽܘܫ ܐܶܢܳܐ ܐܶܗܘܶܐ ܥܰܒܕܳܐ ܘܛܰܠܝܳܐ ܢܺܐܼܙܰܠ<EOS>ܒܛܰܠܝܳܐ ܠܰܐܒܽܘܗ̱ܝ ܐܶܢܳܐ ܥܶܪܒܰܬ ܟܰܕ ܐܰܝܬܺܝܬ݂ܶܗ<EOS>ܘܰܕܥܰܒܕܽܘܬ݂ܐ ܚܰܝܿܳܒ ܗܳܫܳܐ ܐ̱ܢܳܐ ܐܶܦܪܽܘܥ<EOS>ܡܩܿܰܒܶܠ ܐ̱ܢܳܐ ܡܳܪܝ̱ ܐܶܗܿܘܶܐ ܥܰܒܕܳܐ ܟܰܕ ܚܿܳܕܶܐ ܐ̱ܢܳܐ<EOS>ܘܢܺܐܙܰܠ ܛܰܠܝܳܐ ܢܩܰܕܺܝܘܗ̱ܝ ܐܰܒܽܘܗ̱ܝ ܕܰܡܣܿܰܟܶܐ ܠܶܗ<EOS>ܒܳܥܶܐ ܐ̱ܢܳܐ ܡܳܪܝ̱ ܠܳܐ ܬܶܬܓܰܪܓܰܪ ܗܳܝ ܣܰܝܒܽܘܬ݂ܐ<EOS>ܢܺܐܙܰܠ ܛܰܠܝܳܐ ܘܢܶܗܘܶܐ ܚܽܘܛܪܳܐ ܕܡܰܣܡܶܟ ܠܳܗ̇<EOS>ܠܳܐ ܡܳܪܝ̱ ܐܳܙܿܶܠ ܐܶܚܿܙܶܐ ܫܰܦܠܶܗ ܕܣܳܒܳܐ ܟܺܐܢܳܐ<EOS>ܕܰܬܒܺܝܼܪ ܘܰܐܒܺܝܼܠ ܘܰܡܠܸܶܐ ܚܰܫ̈ܶܐ ܥܰܠ ܚܰܒܺܝ̈ܒܰܘܗ̱ܝ<EOS>ܐܶܗܿܘܶܐ ܠܳܟ ܡܳܪܝ̱ ܥܰܒܕܳܐ ܗܳܪܟܳܐ ܚܠܳܦ ܒܶܢܝܳܡܺܝܢ<EOS>ܘܢܺܐܙܰܠ ܢܶܣܡܽܘܟ ܗܳܝ ܣܰܝܒܽܘܬ݂ܐ ܕܰܐܚܺܝܕܳܐ ܒܶܗ<EOS>ܫܡܼܰܥ ܗ̱ܘܳܐ ܝܰܘܣܶܦ ܡܶܠ̈ܰܝ ܚܰܫܳܐ ܘܬܽܘܒ ܠܳܐ ܚܰܡܣܶܢ<EOS>ܕܢܶܣܬܰܬܰܪ ܗ̱ܘܳܐ ܗܰܘ ܓܶܠܝܳܢܳܐ ܕܫܰܪܺܝܪ̈ܳܬ݂ܐ<EOS>ܬܰܪܥܶܗ ܚܽܘܒܳܐ ܠܝܰܡܳܐ ܕܪ̈ܰܚܡܶܐ ܕܩܳܒܶܐ ܗ̱ܘܳܐ ܒܶܗ<EOS>ܘܰܫܦܼܰܥ ܡܶܢܶܗ ܥܰܠ ܚܰܒܺܝ̈ܒܰܘܗ̱ܝ ܥܰܬܺܝܪܳܐܺܝܬ݂<EOS>ܟܝܳܢܳܐ ܕܟܺܐܝܢܽ ܗ̱ܘ ܘܪܳܚܶܡ ܓܶܢܣܶܗ ܐܳܦ ܗܰܕܳܡܰܘ̈ܗ̱ܝ<EOS>ܥܨܳܝܗ̱ܝ ܕܰܢܚܰܘܶܐ ܢܰܦܫܶܗ ܠܰܐܚܰܘ̈ܗ̱ܝ ܕܗܽܘܝܽܘ ܝܰܘܣܶܦ<EOS>ܪܬܼܰܚ ܗ̱ܘܳܐ ܟܝܳܢܳܐ ܘܰܐܦܼܪܰܥ ܒܶܟܝܳܐ ܒܚܰܡܺܝܡܽܘܬ݂ܗ<EOS>ܕܪܽܘܚܳܐ ܕܪ̈ܰܚܡܶܐ ܢܶܦܼܚܰܬ ܗܘܳܬ ܒܶܗ ܥܰܙܺܝܙܳܐܺܝܬ݂<EOS>ܠܳܐ ܣܰܝܒܰܪ ܗ̱ܘܳܐ ܕܬܽܘܒ ܢܶܬܼܛܰܫܶܐ ܘܢܶܫܼܚܽܘܩ ܐܶܢܽܘܢ<EOS>ܕܠܳܐ ܬܰܓܰܪܝ ܠܳܗ̇ ܥܳܩܬ݂ܳܐ ܥܠܰܝܗܽܘܢ ܘܰܬܥܺܝܼܦ ܐܶܢܽܘܢ<EOS>ܚܼܙܳܐ ܕܰܫܚܺܝܼܩܺܝܢ ܘܰܐܟܡܺܝܪܺܝܢ ܗ̱ܘܰܘ ܘܰܐܒܺܝܠܺܝܢ ܗ̱ܘܰܘ<EOS>ܘܶܐܣܬܰܪܗܰܒ ܗ̱ܘܳܐ ܕܰܒܓܶܠܝܳܢܶܗ ܢܒܰܝܰܐ ܐܶܢܽܘܢ<EOS>ܘܰܦܩܼܰܕ ܝܰܘܣܶܦ ܘܰܢܦܼܰܩ ܟܽܠܢܳܫ ܕܺܐܝܬ ܗ̱ܘܳܐ ܬܰܡܳܢ<EOS>ܘܰܐܪܺܝܡ ܩܳܠܶܗ ܒܒܶܟ݂ܝܳܐ ܪܰܒܳܐ ܘܰܒܚܶܢ̈ܓܳܬ݂ܐ<EOS>ܐܶܢܿܳܐ ܐ̱ܢܳܐ ܝܰܘܣܶܦ ܗܰܘ ܐܰܚܽܘܟ݂ܽܘܢ ܫܰܪܺܝܪܳܐܺܝܬ݂<EOS>ܩܰܝܳܡ ܐܰܒܽܘܢ ܐܰܝܟ ܕܶܐܡܼܰܪܬܽܘܢ ܐܰܘ ܕܰܠܡܳܐ ܠܳܐ<EOS>ܩܼܪܳܐ ܚܰܟܺܝܡܳܐ ܘܩܰܪܶܒ ܐܶܢܽܘܢ ܘܰܐܥܗܶܕ ܐܶܢܽܘܢ<EOS>ܘܡܰܠܼܶܠ ܥܰܡܗܽܘܢ ܪܰܟܺܝܟ݂ܳܐܺܝܬ ܘܰܐܘܕܰܥ ܐܶܢܽܘܢ<EOS>ܐܶܢܿܳܐ ܐ̱ܢܳܐ ܝܰܘܣܶܦ ܕܰܠܡܶܨܪ̈ܳܝܶܐ ܙܰܒܶܢܼܬܽܘܢܳܢܝ̱<EOS>ܠܳܐ ܬܼܶܟܪܶܐ ܠܟ݂ܽܘܢ ܕܡܳܪܝܳܐ ܫܼܰܕܪܰܢܝ ܐܶܬܰܪܣܺܝܟ݂ܽܘܢ<EOS>ܙܳܥܼܘ ܘܶܐܬ݂ܒܰܠܗܺܝܘ ܐܰܚ̈ܰܝ ܝܰܘܣܶܦ ܡܶܢ ܓܶܠܝܳܢܶܗ<EOS>ܘܰܕܚܼܶܠܘ ܡܶܢܶܗ ܕܰܠܡܳܐ ܒܺܝܫܬܳܐ ܢܶܦܪܽܘܥ ܐܶܢܽܘܢ<EOS>ܣܺܝܼܡܬܳܐ ܕܪܽܘܓ݂ܙܳܐ ܣܳܡܘ ܨܶܝܕܰܘܗ̱ܝ ܟܰܕ ܐܶܙܕܰܒܰܢ<EOS>ܘܰܕܚܼܶܠܘ ܡܶܢܶܗ ܕܕܰܠܡܳܐ ܢܛܺܝܼܪܳܐ ܗܳܝ ܬܰܚܶܫ ܐܶܢܽܘܢ<EOS>ܥܝܳܪܬܳܐ ܪܰܒܬ݂ܐ ܕܰܕܡܳܐ ܘܩܶܛܠܳܐ ܚܰܝܿܳܒܺܝܢ ܗ̱ܘܰܘ<EOS>ܘܪܳܢܶܝܢ ܗ̱ܘܰܘ ܒܳܗܿ ܕܶܐܢ ܡܶܬ݂ܦܰܪܥܳܐ ܡܰܢ ܣܳܦܶܩ ܠܳܗ̇<EOS>ܚܽܘܒ̈ܠܶܐ ܒܺܝ̈ܫܶܐ ܕܰܡܠܶܝܢ ܡܰܘܬܳܐ ܐܰܪܡܺܝܘ ܨܶܝܕܰܘܗ̱ܝ<EOS>ܘܙܳܥܼܘ̱ ܘܶܐܬ݂ܕܰܘܰܕܘ̱ ܕܰܠܡܳܐ ܩܳܐܶܡ ܢܶܦܪܽܘܥ ܐܶܢܽܘܢ<EOS>ܥܒܳܕܗܽܘܢ ܕܺܝܠܗܽܘܢ ܐܰܙܺܝܥ ܘܰܐܕܚܼܶܠ ܘܰܐܪܥܶܠ ܐܶܢܽܘܢ<EOS>ܕܗܽܘܼ ܣܽܘܥܪܳܢܶܗ ܡܙܺܝܼܥ ܠܶܗ ܠܐ̱ܢܳܫܳܐ ܕܠܳܐ ܕܰܝܿܳܢܳܐ<EOS>ܡܳܐ ܕܠܳܐ ܒܣܺܝܪܳܐ ܢܰܦܫܳܐ ܡܶܡܬ݂ܽܘܡ ܒܰܥܒܺܝܕ̈ܳܬ݂ܗܿ<EOS>ܪܳܡܳܐ ܗ̱ܝ ܟܽܠܳܗ̇ ܐܳܦ ܡܶܢ ܩܶܢܛܳܐ ܘܡܶܢ ܣܽܘܪܳܕܳܐ<EOS>ܐܶܢܕܶܝܢ ܐܺܝܬ ܠܳܗ̇ ܥܒܳܕܳܐ ܒܺܝܫܳܐ ܕܳܚܠܳܐ ܗ̱ܝ ܡܶܢܶܗ<EOS>ܘܟܰܕ ܠܳܐ ܐܺܝܬ ܐ̱ܢܳܫ ܕܰܡܕܰܠܰܚ ܠܳܗ̇ ܒܩܶܢܛܳܐ ܐܺܝܬ݂ܝܗ̇<EOS>ܥܒܳܕܳܐ ܣܰܢܝܳܐ ܕܰܥܒܺܝܕ ܗ̱ܘܳܐ ܠܗܽܘܢ ܠܰܐܚ̈ܰܝ ܝܰܘܣܶܦ<EOS>ܐܰܙܺܝܥ ܐܶܢܽܘܢ ܕܰܒܣܺܝܼܪܺܝܢ ܗ̱ܘܰܘ ܥܰܠ ܣܽܘܥܪܳܢܳܐ<EOS>ܡܶܢ ܬܺܐܪܳܬܗܽܘܢ ܡܶܬܬܕܺܝܥܺܝܢ ܗ̱ܘܰܘ ܥܰܙܺܝܙܳܐܺܝܬ݂<EOS>ܕܠܰܓܙܳܪ ܕܺܝܢܳܐ ܪܰܒܳܐ ܫܳܘܶܝܢ ܥܰܠ ܡܽܘܢ ܕܰܣܼܪܰܚܘ<EOS>ܡܶܛܽܠ ܗܳܢܳܐ ܕܰܚܺܝܼܠܺܝܢ ܗ̱ܘܰܘ ܐܳܦ ܪܰܬ݂ܺܝܬ݂ܝܢ<EOS>ܟܰܕ ܗܽܘܼ ܝܰܘܣܶܦ ܫܰܝܢܳܐ ܡܠܸܶܐ ܗ̱ܘܳܐ ܘܪ̈ܰܚܡܶܐ ܟܽܠܶܗ<EOS>ܡܰܠܶܠ ܥܰܡܗܽܘܢ ܒܰܣܺܝܡܳܐܺܝܬ ܘܰܚܼܙܰܘ ܫܰܝܢܶܗ<EOS>ܘܶܐܬ݂ܠܰܒܰܒܘ̱ ܗ̱ܘܰܘ ܕܰܚܼܙܰܘ ܕܰܐܡܶܕܘ̱ ܡܶܢ ܡܰܪܕܽܘܬ݂ܐ<EOS>ܒܕܺܝܢܳܐ ܕܪ̈ܰܚܡܳܐ ܕܰܐܦܼܶܩ ܠܗܽܘܢ ܒܰܝܰܐܐ ܐܶܢܽܘܢ<EOS>ܘܰܐܥܼܒܰܪ ܩܶܢܛܳܐ ܕܪ̈ܶܥܝܳܢܰܝܗܽܘܢ ܘܰܐܦܼܨܰܚ ܐܶܢܽܘܢ<EOS>ܢܦܼܰܠ ܥܰܠ ܨܰܘܪܶܗ ܕܰܐܚܽܘܗ̱ܝ ܘܰܒܟܼܳܐ ܪܚܺܝܼܡܳܐ ܝܰܘܣܶܦ<EOS>ܐܳܦ ܗܽܘ ܛܰܠܝܳܐ ܒܟܼܳܐ ܥܰܠ ܐܰܚܽܘܗ̱ܝ ܕܰܪܬ݂ܚܼܘ ܪ̈ܰܚܡܰܘܗ̱ܝ<EOS>ܚܰܒܼܶܒ ܐܶܢܽܘܢ ܘܰܒܢܽܘܫ̈ܩܳܬ݂ܐ ܒܰܝܰܐܐ ܐܶܢܽܘܢ<EOS>ܕܠܳܐ ܢܶܬܬܥܺܝܩܽܘܢ ܥܰܠ ܣܽܘܥܪܳܢܳܐ ܒܺܝܫܳܐ ܕܰܥܒܼܰܕܘ<EOS>ܫܰܦܺܝܪ ܗ̱ܘܳܐ ܠܶܗ ܠܗܳܢܳܐ ܕܢܺܐܪܰܒ ܐܰܝܟ ܕܺܝܪܶܒ ܗ̱ܘܳܐ<EOS>ܕܠܳܐ ܦܼܳܪܰܥ ܒܺܝܫܬܳܐ ܚܠܳܦ ܒܺܝܫ̈ܳܬ݂ܳܐ ܣܰܓܺܝ̈ܳܐܬ݂ܐ<EOS>ܠܶܗ ܦܰܐܝܳܐ ܗܘܳܬ ܪܺܝܫܳܢܽܘܬ݂ܐ ܕܫܰܦܝܳܐ ܢܰܦܫܶܗ<EOS>ܘܪܰܚܺܝܩ ܡܶܢܶܗ ܘܪܽܘܓ݂ܙܳܐ ܚܶܡܬ݂ܐ ܘܒܺܝܫܽܘܬ ܠܶܒܳܐ<EOS>ܡܟܰܢܳܐ ܗܘܳܬ ܠܶܗ ܫܰܠܺܝܛܽܘܬ݂ܳܐ ܕܥܰܠ ܣܰܓܺܝ̈ܐܶܐ<EOS>ܕܠܳܐ ܝܳܕܰܥ ܗ̱ܘܳܐ ܕܢܶܛܽܘܪ ܐܰܟ݂ܬ݂ܳܐ ܠܕܰܡܨܰܚܶܐ ܠܶܗ<EOS>ܡܰܢ ܕܰܐܝܟ ܗܿܳܢܰܘ ܢܶܗܼܘܶܐ ܒܩܽܘܫܬܳܐ ܐܳܦ ܕܰܝܿܳܢܳܐ<EOS>ܕܰܡܠܶܐ ܪ̈ܰܚܡܶܐ ܘܫܰܦܝܳܐ ܢܰܦܫܶܗ ܡܶܢ ܒܺܝܫ̈ܳܬ݂ܳܐ<EOS>ܫܩܼܰܠ ܗ̱ܘܳܐ ܡܶܢܶܗ ܗܳܝ ܪܰܒܽܘܬ݂ܐ ܕܶܐܬ݂ܝܰܗܒܰܬ ܠܶܗ<EOS>ܕܐ̱ܪ̈ܳܙܰܝ ܡܳܪܰܢ ܕܳܠܩܺܝܢ ܗ̱ܘܰܘ ܒܶܗ ܕܢܶܗܼܘܶܐ ܪܰܒܳܐ<EOS>ܠܶܗ ܕܳܡܶܐ ܗ̱ܘܳܐ ܘܥܰܠܳܗܝ ܐܰܨܠܼܰܚ ܒܰܥܒܶܝ̈ܕܳܬ݂ܶܗ<EOS>ܘܶܐܚܰܕܘ ܢܽܘܡܺܝ ܒܟܽܠܶܗ ܥܳܠܡܳܐ ܫܡܶܗ ܫܰܦܺܝܪܳܐ<EOS>ܣܰܓܺܝ ܗܰܠܶܟ ܫܰܪܒܶܗ ܕܝܰܘܣܶܦ ܒܰܫܚܺܝ̈ܡܳܬ݂ܐ<EOS>ܘܠܳܐ ܙܳܕܶܩ ܗ̱ܘܳܐ ܕܰܕܠܳܐ ܐ̱ܪܳܙܳܐ ܢܶܬ݂ܡܰܠܰܠ ܗ̱ܘܳܐ<EOS>ܟܰܕ ܠܳܐ ܣܥܼܰܪ ܗ̱ܘܳܐ ܐܳܦܠܳܐ ܡܶܕܶܡ ܗܽܘ ܡܶܢ ܢܰܦܫܶܗ<EOS>ܠܡܽܘܢ ܡܶܬ݂ܡܰܠܶܠ ܗܽܘ ܒܰܠܚܽܘܕܰܘܗ̱ܝ ܐܺܝܼܚܺܝܕܳܐܺܝܬ݂<EOS>ܛܶܠܳܢܺܝܬ݂ܐ ܗ̱ܘ ܕܡܶܕܶܡ ܪܰܒܳܐ ܕܺܐܝܬ ܗ̱ܘܳܐ ܩܽܘܕܡܰܘܗ̱ܝ<EOS>ܠܰܘ ܗܽܘ ܪܰܒ ܗ̱ܘܳܐ ܗܳܟ݂ܢ ܣܰܓܺܝ ܐܰܝܟ ܕܺܝܪܶܒ ܗ̱ܘܳܐ<EOS>ܛܶܠܳܠܶܗ ܗ̱ܘܳܐ ܕܰܓܢ̱ܒܳܪ ܥܳܠܡ̈ܶܐ ܕܰܪܫܰܡ ܛܽܘܦܣ̈ܰܘܗ̱ܝ<EOS>ܘܥܰܠܗܳܝ ܕܳܡܶܐ ܠܪܰܒܳܐ ܐܳܦ ܗܽܘ ܒܟ݂ܽܠܳܗ̇ ܐܽܘܪܚܶܗ<EOS>ܝܰܕܥܶܗ ܐܰܒܳܐ ܘܩܰܕܶܡ ܪܰܫܡܶܗ ܘܰܐܬܼܩܶܢ ܨܳܪܶܗ<EOS>ܕܢܶܗܼܘܶܐ ܕܳܡܶܐ ܟܽܠܶܗ ܠܰܒܪܳܐ ܒܟ݂ܠ ܣܽܘܥܪ̈ܳܢܺܝܢ<EOS>ܪܽܘܚܳܐ ܚܳܪ ܒܶܗ ܘܰܐܝܟ ܕܰܒܪܽܘܫܡܳܐ ܫܩܼܰܠ ܕܶܡܘ̈ܳܬ݂ܗ<EOS>ܕܳܐܦܠܳܐ ܡܶܕܶܡ ܢܶܗܘܶܐ ܡܫܰܚܠܰܦ ܡܶܢ ܦܳܪܽܘܩܳܐ<EOS>ܓܰܠܦܶܗ ܘܥܰܒܕܶܗ ܨܽܘܪܬܳܐ ܘܛܽܘܦܣܳܐ ܠܨܰܠܡܳܐ ܪܰܒܳܐ<EOS>ܘܟܰܕ ܐܶܫܬܰܡܠܺܝ ܢܣܰܟ ܒܶܗ ܠܚܰܪܬ݂ܐ ܡܫܺܝܚܳܐ ܡܳܪܶܗ<EOS>ܗܳܫܳܐ ܕܶܐܬܼܳܐ ܠܥܳܠܡܳܐ ܡܳܪܰܢ ܠܳܐ ܪܰܒ ܝܰܘܣܶܦ<EOS>ܘܶܐܬ݂ܝܰܕܥܰܬ ܠܳܗ̇ ܕܗܳܝ ܪܰܒܽܘܬ݂ܳܐ ܕܰܡܫܺܝܚܳܐ ܗܘܳܬ݂<EOS>ܐܰܫܼܚܶܡ ܐܶܢܶܝܢ ܒܰܪ ܐܰܠܳܗܳܐ ܒܗܳܠܶܝܢ ܕܺܝܠܶܗ<EOS>ܠܗܳܠܶܝܢ ܟܽܠܗܶܝܢ ܕܺܐܝܬ ܗ̱ܘܳܐ ܠܝܰܘܣܶܦ ܝܰܩܺܝܪ̈ܳܬ݂ܐ<EOS>ܢܚܼܶܬ ܗ̱ܘܳܐ ܘܰܗܘܳܐ ܥܰܒܕܳܐ ܠܥܰܒ̈ܕܶܐ ܘܙܳܥܼܪܰܬ ܠܳܗ̇ ܗܳܝ<EOS>ܕܰܗܘܳܐ ܝܰܘܣܶܦ ܥܰܒܕܳܐ ܐܳܦ ܗܽܘܼ ܟܰܕ ܨܳܐܰܪ ܠܶܗ<EOS>ܟܰܕ ܐܰܠܳܗܰܐ ܗ̱ܘ ܐܶܙܕܰܒܰܢ ܗ̱ܘܳܐ ܒܛܺܝ̈ܡܶܐ ܡܳܪܰܢ<EOS>ܘܡܰܢܽܘ ܢܶܬܗܰܪ ܕܶܐܙܕܰܒܰܢ ܗ̱ܘܳܐ ܠܐ̱ܢܳܫܳܐ ܝܰܘܣܶܦ<EOS>ܥܕܰܡܳܐ ܕܗܳܠܶܝܢ ܝܰܩܺܝܪ̈ܳܬ݂ܐ ܕܒܰܪ ܐܰܠܳܗܳܐ<EOS>ܕܢܰܚܼ ܒܰܒܪܺܝܬ݂ܳܐ ܕܝܰܘܣܶܦ ܣܰܓܺܝ ܝܰܩܺܝܪ̈ܳܢ ܗܘ̈ܰܝ<EOS>ܥܰܠ ܕܰܢܦܰܠ ܗ̱ܘܳܐ ܛܰܠܝܳܐ ܒܓܽܘܒܳܐ ܬܡܺܝܗ ܗ̱ܘܳܐ ܫܰܪܒܶܗ<EOS>ܘܒܳܬ݂ܰܪ ܕܰܢܦܼܰܠ ܒܩܰܒܪܳܐ ܡܳܪܰܢ ܡܰܢ ܬܳܡܰܗ ܒܶܗ<EOS>ܡܶܢ ܟܢܰܥܢ ܠܡܶܨܪܶܝܢ ܢܚܶܬ ܗ̱ܘܳܐ ܥܰܠ ܗܳܕܶܐ ܡܶܬ݂ܩܰܠܰܣ ܗ̱ܘܳܐ<EOS>ܘܚܰܦܝܶܗ ܡܳܪܰܢ ܕܰܢܚܶܬ ܠܰܐܪܥܰܢ ܡܶܢ ܒܶܝܬ ܐܰܒܽܘܗ̱ܝ<EOS>ܕܰܙܟܼܳܐ ܠܰܐܢ̱ܬܬ݂ܳܐ ܒܓ݂ܰܘ ܬܰܘܘܳܢܳܐ ܡܶܫܬܰܒܰܚ ܗ̱ܘܳܐ<EOS>ܘܝܶܪܒܰܬ ܠܳܗ̇ ܗܳܝ ܕܶܐܬܼܳܐ ܡܫܺܝܼܚܳܐ ܦܟܰܪ ܠܰܚܛܺܝܬ݂ܐ<EOS>ܕܦܰܫܰܪ ܚܶܠܡ̈ܶܐ ܠܫܰܩܝܳܐ ܘܚܰܒܪܶܗ ܬܗܼܰܪ ܒܶܗ ܟܽܠ ܐ̱ܢܳܫ<EOS>ܘܰܓܠܼܳܐ ܡܳܪܰܢ ܐ̱ܪܳܙܳܐ ܟܣܰܝ̈ܳܐ ܘܫܰܩܠܶܗ ܬܰܗܪܶܗ<EOS>ܥܰܠ ܕܶܐܬ݂ܥܰܠܺܝ ܥܰܠ ܡܰܪܟܰܒܬ݂ܐ ܕܽܘܡܳܪܳܐ ܗ̱ܘܳܐ<EOS>ܘܡܶܢ ܕܰܡܫܺܝܚܳܐ ܣܠܶܩ ܠܰܫܡܰܝܳܐ ܕܺܝܠܶܗ ܪܰܒܳܐ<EOS>ܥܒܽܘܪܳܐ ܟܢܶܫ ܗ̱ܘܳܐ ܘܝܰܗ̱ܒ ܗ̱ܘܳܐ ܒܛܺܝ̈ܡܶܐ ܝܰܘܣܶܦ ܘܰܪܚܺܝܡ<EOS>ܘܶܐܬܼ݂ܳܐ ܒܪܳܐ ܝܰܗ̱ܒ ܦܰܓ݂ܪܶܗ ܡܰܓܳܢ ܘܫܰܩܠܶܗ ܚܽܘܒܳܐ<EOS>ܕܢܰܚܼ ܠܶܗ ܫܶܡܫܳܐ ܕܙܰܕܺܝܩܽܘܬ݂ܐ ܥܰܠ ܒܶܪ̈ܝܳܬ݂ܐ<EOS>ܘܫܰܩܠܶܗ ܢܽܘܗܪܳܐ ܗܰܘ ܕܫܳܪܓ݂ܳܐ ܪܰܒܳܐ ܝܰܘܣܶܦ<EOS>ܐܶܫܬܰܡܠܺܝ ܠܶܗ ܥܒܳܕܶܗ ܕܰܐܒܳܐ ܒܡܰܘܬܳܐ ܕܰܒܪܶܗ<EOS>ܘܛܽܘܦܣܳܐ ܡܶܟܺܝܠ ܐܳܦܠܳܐ ܚܳܫܰܚ ܢܶܗܘܶܐ ܡܶܕܶܡ<EOS>ܕܢܰܚܼ ܠܶܗ ܓܽܘܫܡܳܐ ܘܰܚܼܙܳܝܗ̱ܝ ܥܳܠܡܳܐ ܕܰܟܡܳܐ ܫܰܦܺܝܪ<EOS>ܘܛܶܠܳܢܺܝܬ݂ܳܐ ܠܳܐ ܒܶܠܥܰܬ ܠܳܗ̇ ܘܠܰܘ ܡܶܕܶܡ ܗܺܝ<EOS>ܕܳܠ ܓܰܢ̱ܒܳܪܳܐ ܘܚܰܘܺܝ ܢܰܦܫܶܗ ܠܰܒܢܰܝ̈ܢܳܫܳܐ<EOS>ܘܰܒܛܶܠܳܠܶܗ ܠܳܐ ܬܳܗܰܪ ܐ̱ܢܳܫ ܐܶܠܳܐ ܐܶܢ ܒܶܗ<EOS>ܟܡܳܐ ܕܰܟܣܸܶܐ ܗ̱ܘܳܐ ܛܶܠܳܢܺܝܬ݂ܗ ܕܽܘܡܳܪܳܐ ܗܘܳܬ݂<EOS>ܘܡܶܢ ܕܶܐܬܚܰܘܺܝ ܫܪܰܟ ܠܶܗ ܨܶܝܕܰܘܗ̱ܝ ܟܽܠܶܗ ܬܶܗܪܳܐ<EOS>ܡܰܢܽܘ ܫܰܦܺܝܪ ܐܰܝܢܳܐ ܕܫܽܘܦܪܶܗ ܡܶܢܶܗ ܐܺܝܬ݂ܘܗ̱ܝ<EOS>ܐܳܘ ܡܰܢ ܕܰܠܒܶܫ ܡ̈ܳܐܢܶܐ ܫܐܺܝ̈ܠܶܐ ܘܰܒܗܽܘܢ ܐܰܦܪܶܓ݂<EOS>ܢܰܚܬܳܐ ܕܐ̱ܪ̈ܳܙܶܐ ܕܒܰܪ ܐܰܠܳܗܳܐ ܠܒܺܝܫ ܗ̱ܘܳܐ ܝܰܘܣܶܦ<EOS>ܘܗܳܠܶܝܢ ܫܽܘܦܪ̈ܶܐ ܕܢܳܨܚܺܝܢ ܗ̱ܘܰܘ ܒܶܗ ܡܶܢ ܕܺܝܠܶܗ ܗ̱ܘܰܘ<EOS>ܟܰܕ ܠܳܐ ܪܓܺܝܫ ܗ̱ܘܳܐ ܥܳܠܡܳܐ ܒܫܽܘܦܪ̈ܰܘܗ̱ܝ ܕܰܫܐܺܝ̈ܠܶܐ ܗ̱ܘܰܘ<EOS>ܬܰܗܺܝܪ ܗ̱ܘܳܐ ܒܶܗ ܕܣܳܒܰܪ ܗ̱ܘܳܐ ܠܶܗ ܕܗܽܘܝܽܘ ܫܰܦܺܝܪ<EOS>ܘܟܰܕ ܐܶܬ݂ܚܰܘܺܝ ܫܽܘܦܪܳܐ ܪܰܒܳܐ ܘܰܟܺܝܢܳܝܳܐ<EOS>ܐܶܬܦܰܪܣܺܝ ܠܶܗ ܫܽܘܦܪܶܗ ܕܝܰܘܣܶܦ ܕܰܫܐܺܝܠܳܐ ܗ̱ܘܳܐ<EOS>ܪܰܚܡܶܗ ܥܳܠܡܳܐ ܠܗܰܘ ܕܰܡܦܰܠܶܓ ܦܰܓ݂ܪܶܗ ܡܰܓܳܢ<EOS>ܘܩܼܰܪܠܶܗ ܚܽܘܒܳܐ ܕܗܰܘ ܕܰܥܒܽܘܪܳܐ ܒܛܺܝ̈ܡܶܐ ܝܳܗܶܒ<EOS>ܪܗܰܛ ܠܶܗ ܟܽܠܢܳܫ ܨܶܝܕ ܐܰܠܳܗܳܐ ܕܰܗܘܳܐ ܐ̱ܢܳܫܳܐ<EOS>ܘܰܠܒܰܪ ܚܺܐܪ̈ܶܐ ܕܰܗܼܘܳܐ ܥܰܒܕܳܐ ܠܳܐ ܡܢܰܨܰܪ ܬܽܘܒ<EOS>ܐܶܬ݂ܝܰܕܥܰܬ ܠܳܗ̇ ܕܡܶܛܽܠ ܡܰܢܽܘ ܪܰܒܼ ܗ̱ܘܳܐ ܝܰܘܣܶܦ<EOS>ܘܗܳܐ ܡܶܫܬܰܒܰܚ ܗܰܘ ܕܰܗܘܳܐ ܠܶܗ ܥܶܠܬ݂ܐ ܕܢܺܐܪܰܒ<EOS>ܚܙܳܬ݂ܶܗ ܐܰܪܥܳܐ ܠܗܰܘ ܕܰܥܢܳܢ̈ܳܐ ܪܟܼܶܒ ܘܶܐܬ݂ܥܰܠܺܝ<EOS>ܘܫܳܛܬܶܗ ܠܝܰܘܣܶܦ ܘܰܠܡܰܪܟܰܒܬ݂ܳܐ ܕܝܰܗ̱ܒ ܠܶܗ ܦܶܪܥܽܘܢ<EOS>ܟܽܠܢܳܫ ܝܳܕܰܥ ܕܕܰܐ̱ܪ̈ܳܙܶܐ ܗܘ̈ܰܝ ܘܰܕܦ̈ܶܠܳܐܬ݂ܐ<EOS>ܗܳܠܶܝܢ ܟܽܠܗܶܝܢ ܕܺܐܝܬ ܗ̱ܘܳܐ ܒܝܰܘܣܶܦ ܫܰܦܺܝܪ̈ܳܬ݂ܐ<EOS>ܐܰܪܓܶܫܘ̱ ܠܗܽܘܢ ܐ̱ܢܳܫ̈ܳܐ ܒܡܳܪܰܢ ܘܰܒܓܶܠܝܳܢ̈ܰܘܗ̱ܝ<EOS>ܘܟܽܠܗܽܘܢ ܫܽܘܦܪ̈ܶܐ ܨܶܝܕܰܘܗ̱ܝ ܫܳܪܟ݂ܺܝܢ ܡܶܢ ܟܽܠ ܠܓܰܒܺܝ̈ܢ<EOS>ܥܕܰܡܳܐ ܕܶܐܬ݂ܐ ܒܰܪ ܐܰܠܳܗܳܐ ܘܚܰܘܺܝܼ ܢܰܦܫܶܗ<EOS>ܗܳܠܶܝܢ ܫܽܘܦܪ̈ܶܐ ܕܺܐܝܬ ܗ̱ܘܳܐ ܒܝܰܘܣܶܦ ܐܰܝܟ ܕܺܝܠܶܗ ܗ̱ܘܰܘ<EOS>ܘܡܳܐ ܕܳܐܬܼܶܐ ܠܶܗ ܦܼܪܰܫ ܠܶܗ ܥܳܠܡܳܐ ܕܢܼܶܕܰܥ ܐܶܢܽܘܢ<EOS>ܕܓܰܘ̈ܢܶܐ ܓܢܺܝ̈ܒܶܐ ܐܺܝܬ ܗ̱ܘܳܐ ܒܨܰܠܡܶܗ ܡܶܢ ܕܰܡܫܺܝܚܳܐ<EOS>ܠܳܐ ܐ̱ܢܳܫ ܢܶܬܗܰܪ ܕܰܡܦܰܫܶܩ ܐ̱ܢܳܐ ܐ̱ܪ̈ܳܙܰܝ ܡܳܪܰܢ<EOS>ܗܳܠܶܝܢ ܕܺܐܝܬ ܗ̱ܘܳܐ ܒܽܐܘܪܚܶܗ ܕܝܰܘܣܶܦ ܢܰܗܺܝܪܳܐܺܝܬ݂<EOS>ܐܰܝܿܢܳܐ ܕܺܐܝܬ ܠܶܗ ܡܶܕܶܡ ܕܰܗܘܳܐ ܠܳܐ ܢܶܬ݂ܩܰܠܰܣ<EOS>ܐܶܢܕܶܝܢ ܐܳܡܰܪ ܥܰܕܠܳܐ ܢܶܗܼܘܶܐ ܠܫܽܘܒܚܳܐ ܫܳܘܶܐ<EOS>ܐܶܠܽܘ ܐܺܝܬ ܗ̱ܘܳܐ ܐ̱ܢܳܫ ܒܰܒܪܺܝܬ݂ܐ ܘܩܰܕܶܡ ܘܰܚܙܳܗܿ<EOS>ܠܽܐܘܪܚܶܗ ܕܝܰܘܣܶܦ ܘܰܓܠܳܐ ܐ̱ܪܳܙܶܗ ܚܰܟܺܝܡܳܐ ܗ̱ܘܳܐ<EOS>ܥܰܕܠܳܐ ܢܺܐܼܬ݂ܐ ܡܳܪܰܢ ܠܰܐܪܥܳܐ ܐܶܠܽܘ ܡܰܠܶܠ<EOS>ܐ̱ܢܳܫ ܥܰܠ ܝܰܘܣܶܦ ܗܳܠܶܝܢ ܡ̈ܶܠܶܐ ܝܳܕܽܘܥܳܐ ܗ̱ܘܳܐ<EOS>ܘܗܳܫܳܐ ܕܰܗܘ̈ܰܝ ܩܰܕܡܳܝ̈ܳܬ݂ܐ ܘܰܐ̱ܚܪ̈ܳܝܳܬ݂ܐ<EOS>ܡܰܢܽܘ ܡܫܰܒܰܚ ܠܰܐܝܢܳܐ ܕܺܐܝܬ ܠܶܗ ܣܽܘܟܳܠܝ̈ܰܗܶܝܢ<EOS>ܥܰܝܢܳܐ ܕܐ̱ܢܳܫܳܐ ܟܽܠܳܗ̇ ܒܠܶܠܝܳܐ ܚܶܫܟܳܐ ܡܰܠܝܳܐ<EOS>ܘܡܳܐ ܕܺܐܝܡܳܡܳܐ ܦܓܼܰܥ ܒܳܗܿ ܠܶܒܫܰܬ ܢܽܘܗܪܳܐ ܡܶܢܶܗ<EOS>ܘܰܒܗܰܘ ܢܽܘܗܪܳܐ ܕܫܳܩܠܳܐ ܥܰܝܢܳܐ ܡܶܢ ܐܺܝܡܳܡܳܐ<EOS>ܒܶܗ ܗܽܘ ܦܳܪܫܳܐ ܥܰܝ̈ܢܶܐ ܫܽܘܦܪ̈ܶܐ ܐܳܦ ܨܽܘܪ̈ܳܬ݂ܐ<EOS>ܠܳܐ ܐܺܝܬ ܦܽܘܪܣܳܐ ܕܬܼܶܦܪܽܘܫ ܥܰܝܢܳܐ ܒܠܶܠܝܳܐ ܓܰܘ̈ܢܶܐ<EOS>ܥܕܰܡܳܐ ܕܬܶܠܒܰܫ ܚܰܝܠܳܐ ܘܢܽܘܗܪܳܐ ܡܶܢ ܐܺܝܡܳܡܳܐ<EOS>ܡܳܕܶܝܢ ܥܰܝܢܳܐ ܒܢܽܘܗܪܳܐ ܡܶܡܬ݂ܘܡ ܠܳܐ ܬܶܬܩܰܠܰܣ<EOS>ܐܶܠܳܐ ܒܢܽܘܗܪܳܐ ܕܗܽܘ ܕܡܰܩܢܶܐ ܠܳܗ̇ ܦܳܪܽܘܫܽܘܬ݂ܐ<EOS>ܕܢܰܚ ܐܺܝܡܳܡܳܐ ܒܥܳܠܡܳܐ ܡܳܪܰܢ ܘܰܢܗܰܪ ܟܽܠܢܳܫ<EOS>ܠܡܶܦܪܰܫ ܐ̱ܪ̈ܳܙܶܐ ܕܰܗܘܰܘ ܬܰܡܳܢ ܐܰܝܟ ܕܰܠܓܰܘ̈ܢܶܐ<EOS>ܡܰܢܽܘ ܢܺܐܼܡܰܪ ܟܰܕ ܢܳܚܶܬ ܗ̱ܘܳܐ ܠܓܽܘܒܳܐ ܝܰܘܣܶܦ<EOS>ܕܗܳܢܳܐ ܛܰܠܝܳܐ ܐ̱ܪܳܙܳܐ ܕܡܰܘܬ݂ܐ ܕܡܳܪܶܗ ܨܳܐܰܪ<EOS>ܥܕܰܡܳܐ ܕܰܢܚܶܬ ܒܰܪ ܐܰܠܳܗܳܐ ܠܩܰܒܪܳܐ ܘܰܣܠܶܩ<EOS>ܠܳܐ ܐ̱ܢܳܫ ܕܳܩܶܗ ܠܐ̱ܪܳܙܳܐ ܘܚܙܳܝܗ̱ܝ ܕܰܢܡܰܠܶܠ ܒܶܗ<EOS>ܥܕܰܡܳܐ ܕܙܰܒܢܶܗ ܝܺܗܽܘܕܳܐ ܠܡܳܪܰܢ ܘܫܰܩܠܶܗ ܛܺܝ̈ܡܰܘܗ̱ܝ<EOS>ܠܳܐ ܐܶܬ݂ܝܰܕܥܰܬ ܕܰܠܡܽܘܢ ܝܰܘܣܶܦ ܐܶܙܕܰܒܰܢ ܗ̱ܘܳܐ<EOS>ܗܳܫܳܐ ܕܢܶܗܰܪܬ ܟܽܠܳܗ̇ ܒܪܺܝܬ݂ܐ ܒܟܽܠܗܽܘܢ ܐ̱ܪ̈ܳܙܶܐ<EOS>ܠܰܘ ܬܶܫܒܽܘܚܬܳܐ ܗ̱ܝ ܢܺܐܼܡܰܪ ܐܶܢܽܘܢ ܐܰܝܟ ܕܶܐܫܬܰܡܰܫܘ̱<EOS>ܡܳܐ ܕܫܳܡܰܥ ܐܰܢ̱ܬ ܫܰܪܒܶܗ ܕܝܰܘܣܶܦ ܕܰܚܣܺܝܡ ܘܰܛܠܺܝܡ<EOS>ܒܠܰܩ ܠܶܗ ܫܰܪܒܳܐ ܠܗܰܘ ܕܰܡܫܺܝܚܳܐ ܟܰܕ ܡܶܬ݂ܡܰܠܰܠ<EOS>ܠܺܐܝܡܳܡܳܐ ܕܶܝܢ ܟܰܕ ܠܳܐ ܨܳܒܝܳܐ ܥܰܝܢܳܐ ܬܶܚܙܶܝܘܗ̱ܝ<EOS>ܠܶܗ ܠܰܟܝܳܢܳܐ ܐܺܝܬ ܠܶܗ ܕܶܢܚܳܐ ܕܡܶܬ݂ܚܰܘܶܐ ܠܳܗ̇<EOS>ܐ̱ܪܳܙܶܗ ܕܰܒܪܳܐ ܐܳܦܶܢ ܬܶܫܠܶܐ ܢܰܦܫܳܐ ܡܶܢܶܗ<EOS>ܗܽܘ ܡܰܙܺܝܥ ܠܳܗ̇ ܒܶܗ ܬܡܰܠܶܠ ܥܠܰܘܗ̱ܝ ܥܰܬܺܝܪܳܐܺܝܬ݂<EOS>ܢܺܐܡܰܪ ܡܳܕܶܝܢ ܐܰܝܠܶܝܢ ܕܰܗܘ̈ܰܝ ܟܰܕ ܢܰܗܺܝܪ̈ܳܢ<EOS>ܠܳܐ ܗ̱ܘܳܐ ܕܩܳܡܢܰܢ ܥܰܠ ܟܰܣܝ̈ܳܬ݂ܐ ܒܚܰܟܺܝܡܽܘܬ݂ܢ<EOS>ܓܰܠܝ̈ܳܢ ܐܶܢܶܝܢ ܠܳܐ ܓܶܝܪ ܢܶܒܥܶܐ ܕܢܶܓܠܶܐ ܐܶܢܶܝܢ<EOS>ܐܶܠܳܐ ܢܶܬܗܰܪ ܕܰܟܡܳܐ ܓܰܠܝ̈ܳܢ ܟܰܕ ܫܰܪܺܝܪ̈ܳܢ<EOS>ܠܳܐ ܗ̱ܘܳܐ ܡܳܪܰܢ ܕܳܡܶܐ ܠܝܰܘܣܶܦ ܒܰܪ ܥܶܒܪ̈ܳܝܶܐ<EOS>ܐܶܠܳܐ ܝܰܘܣܶܦ ܕܳܡܶܐ ܠܡܳܪܰܢ ܒܰܥܒܺܝ̈ܕܳܬ݂ܗ<EOS>ܒܥܰܬܺܝܩ ܝܰܘ̈ܡܶܐ ܕܰܩܕܳܡ ܫܶܡܫܳܐ ܫܡܶܗ ܐܺܝܬ݂ܘܗ̱ܝ ܗ̱ܘܳܐ<EOS>ܨܳܪܶܗ ܐ̱ܪܳܙܳܐ ܠܝܰܘܣܶܦ ܛܰܠܝܳܐ ܕܰܗܘܳܐ ܐܶܬ݂ܡܳܠ<EOS>ܚܣܺܝܡ ܐܰܟ݂ܘܳܬ݂ܶܗ ܛܠܺܝܡ ܐܰܟ݂ܘܳܬ݂ܗ ܡܶܢ ܓܰܘ̈ܳܝܶܐ<EOS>ܘܗܳܟ݂ܢ ܪܶܗܛܰܬ ܟܽܠܳܗ̇ ܐܽܘܪܚܶܗ ܒܕܽܘܡܝܶܗ ܕܰܒܪܳܐ<EOS>ܬܳܐ ܩܪܽܘܒ ܘܰܚܙܺܝܼ ܠܗܰܘ ܒܰܪ ܚܺܐܪ̈ܶܐ ܕܰܗܘܳܐ ܥܰܒܕܳܐ<EOS>ܟܰܕ ܡܶܙܕܰܒܰܢ ܡܶܢ ܒܰܝ̈ܬܳܝܶܐ ܒܢ̈ܰܝ ܐܰܡܗ̈ܳܬ݂ܐ<EOS>ܘܫܿܳܩܠܺܝܢ ܡܶܢܶܗ ܙܘ̈ܳܕܶܐ ܕܰܐܝܬܺܝ ܘܰܡܨܰܚܺܝܢ ܠܶܗ<EOS>ܘܳܐܙܶܠ ܥܰܒܕܳܐ ܘܶܐܬ݂ܳܐ ܒܡܶܨܪܶܝܢ ܟܰܕ ܒܰܪ ܚܺܐܪ̈ܰܐ ܗ̱ܘ<EOS>ܘܰܥܒܰܕ ܕܰܐܪܳܐ ܥܰܡ ܡܶܨܪܳܝܬܳܐ ܒܓ݂ܰܘ ܬܰܘܘܳܢܳܐ<EOS>ܘܥܳܐܶܠ ܗܳܘܶܐ ܐܣܺܝܪܳܐ ܚܒܺܝܫܳܐ ܥܰܡ ܡܳܪ̈ܽܘܕܶܐ<EOS>ܘܰܫܪܳܐ ܐܣܺܝܪ̈ܶܐ ܒܦܰܫܰܪ ܚܶܠ̈ܡܶܐ ܘܡܰܦܶܩ ܠܗܽܘܢ<EOS>ܘܣܳܠܶܩ ܝܳܬ݂ܶܒ ܥܰܠ ܡܰܪܟܰܒܬ݂ܐ ܕܒܰܪ ܚܺܐܪ̈ܶܐ ܗ̱ܘܳܐ<EOS>ܘܝܳܗܶܒ ܣܰܒܥܳܐ ܐܳܦ ܬܽܘܪܣܳܝܳܐ ܠܥܳܠܡܳܐ ܟܽܠܶܗ<EOS>ܘܐܳܬ݂ܝܢ ܣܳܢ̈ܐܶܐ ܘܰܡܙܰܒܢ̈ܳܢܶܐ ܘܢܳܦܠܺܝܢ ܩܽܘܕܡܰܘܗ̱ܝ<EOS>ܘܡܶܬܒܰܣܪܺܝܢ ܒܳܗ̇ ܒܗܳܝ ܪܰܒܽܘܬ݂ܐ ܕܠܳܐ ܐܶܙܕܰܟ݂ܝܰܬ݂<EOS>ܘܰܗܦܽܘܟ ܘܰܚܙܺܝܼ ܠܡܳܪܰܢ ܕܰܛܠܺܝܼܡ ܡܶܢ ܨܳܠܽܘ̈ܒܶܐ<EOS>ܘܡܰܐܣܶܐ ܟܪ̈ܺܝܗܶܐ ܘܡܰܦܰܩ ܕܰܝܘ̈ܶܐ ܘܰܡܨܰܚܶܝܢ ܠܶܗ<EOS>ܘܙܰܒܢܽܘܗ̱ܝ ܐܳܦ ܠܶܗ ܘܰܫܩܼܰܠܘ ܛܺܝܡܰܘ̈ܗ̱ܝ ܘܰܐܥܶܠܘ ܚܰܒܫܽܘܗ̱ܝ<EOS>ܘܰܐܦܶܩܘ ܕܳܢܽܘܗ̱ܝ ܘܰܠܒܶܟܘ ܦܰܟܪܽܘܗ̱ܝ ܘܰܡܬ݂ܰܚܘ ܙܰܩܦܽܘܗ̱ܝ<EOS>ܘܰܣܒܰܥܘ ܩܰܛܠܽܘܗ̱ܝ ܘܰܐܚܶܬ݂ܘ ܩܰܒܪܽܘܗ̱ܝ ܘܢܰܒܶܓ ܠܶܗ ܗܽܘ<EOS>ܘܰܙܟܼܳܐ ܠܰܫܝܽܘܠ ܘܰܥܩܼܰܪ ܫܽܘܪ̈ܶܝܗܿ ܘܰܣܠܶܩ ܡܶܢܳܗܿ<EOS>ܘܰܫܼܪܳܐ ܐܣܺܝܪ̈ܶܐ ܕܺܐܝܬ ܗ̱ܘܳܐ ܬܰܡܳܢ ܘܰܐܦܶܩ ܐܶܢܽܘܢ<EOS>ܘܰܗܘܼܳܬ ܥܢܳܢܳܐ ܪܟ݂ܽܘܒܳܐ ܕܢܽܘܗܪܳܐ ܚܠܳܦ ܡܰܪܟܰܒܬ݂ܐ<EOS>ܘܰܚܙܳܐ ܥܰܡܳܐ ܩܒܺܝܪܳܐ ܕܰܓܐܶܐ ܒܪܰܘܡܳܐ ܕܐܳܐܰܪ<EOS>ܘܡܶܢ ܗܰܘ ܣܳܟܳܗܿ ܕܬܰܚܬܳܝܽܘܬ݂ܐ ܗܳܝ ܪܰܒܽܘܬ݂ܐ<EOS>ܕܠܳܐ ܬܶܫܬܰܚܠܰܦ ܐܽܘܪܚܶܗ ܕܝܰܘܣܶܦ ܡܶܢ ܕܰܡܫܺܝܚܳܐ<EOS>ܢܺܐܡܰܪ ܗܳܫܳܐ ܠܡܽܘܢ ܠܳܐ ܝܰܕܥܽܘܗ̱ܝ ܐܰܚ̈ܰܝ ܝܰܘܣܶܦ<EOS>ܒܗܳܝ ܩܰܕܡܳܝܬܳܐ ܐܽܘܪܚܳܐ ܕܶܐܬܰܘ ܘܰܚܼܙܰܘ ܐܰܦܰܘ̈ܗ̱ܝ<EOS>ܒܗܰܘ ܓܶܠܝܳܢܳܐ ܐ̱ܚܪܳܝܳܐ ܕܰܬܪܶܝܢ ܐܺܝܕܰܥܘ̱ ܡܰܢܽܘ<EOS>ܒܩܰܕܡܳܝܳܐ ܕܶܝܢ ܠܳܐ ܝܰܕܥܽܘܗ̱ܝ ܗ̱ܘܰܘ ܐܰܝܟ ܕܰܒܐ̱ܪܳܙܳܐ<EOS>ܠܳܐ ܝܰܗ̱ܒ ܗ̱ܘܳܐ ܠܶܗ ܛܽܘܦܣܶܗ ܕܰܒܪܳܐ ܢܶܓܠܶܐ ܢܰܦܫܶܗ<EOS>ܐܶܠܳܐ ܙܒܰܢ̱ܬܳܐ ܕܬܰܪܬܶܝܢ ܕܰܚܼܙܰܘ ܫܽܘܒܚܶܗ ܐܰܚܰܘ̈ܗ̱ܝ<EOS>ܗܳܝ ܩܰܕܡܳܝܬܳܐ ܗܳܝ ܗܺܝ ܕܰܒܪܳܐ ܕܙܳܚ ܒܰܥܢ̈ܳܢܳܐ<EOS>ܘܠܳܐ ܐܰܪܓܶܫ ܒܶܗ ܘܠܳܐ ܝܰܕܥܽܘܗ̱ܝ ܗ̱ܘܰܘ ܟܰܕ ܡܶܬ݂ܥܰܠܶܐ<EOS>ܒܗܳܝ ܓܶܝܪ ܐܽܘܪܚܳܐ ܐ̱ܚܪܳܝܬܳܐ ܝܰܕܥܽܘܗ̱ܝ ܘܰܒܗܶܬ݂ܘ ܡܶܢܶܗ<EOS>ܗܳܝ ܡܶܐܬ݂ܝܬ݂ܐ ܐ̱ܚܪܳܝܬܳܐ ܢܛܺܝܪܳܐ ܕܬܶܬܚܰܘܶܐ ܒܳܗܿ<EOS>ܠܳܐ ܨܒܳܐ ܝܰܘܣܶܦ ܕܰܢܚܼܰܘܶܐ ܗ̱ܘܳܐ ܢܰܦܫܶܗ ܠܰܐܚܰܘ̈ܗ̱ܝ<EOS>ܥܕܰܡܳܐ ܕܟܰܢܰܫܘ̱ ܟܽܠܗܽܘܢ ܘܶܐܬܼ݂ܰܘ ܠܰܐܬ݂ܪܳܐ ܨܶܝܕܰܘܗ̱ܝ<EOS>ܚܰܕ ܚܰܣܺܝܪ ܗ̱ܘܳܐ ܘܠܳܐ ܐܶܬ݂ܚܰܘܺܝ ܥܕܰܡܳܐ ܕܶܐܬ݂ܐ<EOS>ܗܳܝ ܗܺܝ ܕܰܒܪܳܐ ܟܰܢܶܫ ܥܳܠܡ̈ܶܐ ܘܟܶܢ ܡܶܬ݂ܚܰܘܶܐ<EOS>ܡܳܐ ܕܶܝܢ ܕܰܟܢܰܫܘ ܟܽܠܗܽܘܢ ܥܳܠܡ̈ܶܐ ܕܢܰܚܼ ܓܶܠܝܳܢܶܗ<EOS>ܒܗܼܶܬ݂ܘ ܙܳܩܽܘ̈ܦܶܐ ܐܰܝܟ ܕܶܐܬܼ݂ܟܰܐܰܪܘ̱ ܐܰܚ̈ܰܝ ܝܰܘܣܶܦ<EOS>ܐܶܢܳܐ ܐ̱ܢܳܐ ܝܰܘܣܶܦ ܕܰܠܡܶܨܪ̈ܳܝܶܐ ܙܰܒܶܢܼܬܽܘܢܳܢܝ̱<EOS>ܟܒܰܪ ܡܶܬܰܐܡܪܳܐ ܕܶܐܢܳܐ ܐ̱ܢܳܐ ܝܶܫܽܘܥ ܕܰܙܩܰܦܼܬܽܘܢܳܢܝ̱<EOS>ܠܰܐܝܠܶܝܢ ܕܰܥܒܰܪ ܐܳܡܰܪ ܐܶܢܶܝܢ ܐܰܝܟ ܕܶܐܫܬܰܡܰܫ<EOS>ܘܠܰܐܝܠܶܝܢ ܕܳܐܬ݂ܝ̈ܳܢ ܐܶܫܿܠܶܐ ܡܶܢܗܶܝܢ ܐܰܝܟ ܕܰܢܛܺܝܪ̈ܳܢ<EOS>ܫܰܪܒܶܗ ܕܰܒܪܳܐ ܠܝܰܡܳܐ ܕܳܡܶܐ ܕܠܳܐ ܡܶܣܬܰܝܰܟ݂<EOS>ܒܪܺܝܟܽ ܗ̱ܘ ܕܝܰܗ̱ܒ ܠܶܗ ܠܝܰܘܣܶܦ ܢܶܗܘܶܐ ܛܽܘܦܣܳܐ ܠܰܒܪܶܗ<EOS>