ܥܲܠ ܡܲܥܡܘܿܕܼܝܼܬܼܵܐ<EOS>ܡܐܡܪܐ ܕܥܣܪܝܢ ܘܬܪܝܢ<EOS>ܥܲܠ ܡܲܥܡܘܿܕܼܝܼܬܼܵܐ<EOS>ܥܘܼܢܵܝܵܐ<EOS>ܒܪܝܼܟ ܡܲܒܿܘܼܥܵܐ ܕܲܪܕܼܵܐ ܥܲܠ ܝܘܿܪܕܿܢܵܢ ܘܐܸܫܬܼܝܼ ܐܵܕܼܵܡ ܘܥܸܒܼܪܲܬ̤<EOS>ܨܲܗܝܘܼܬܹܗ ܐܲܚܲܝ̈<EOS>ܡܲܢ̣ܘ ܣܵܦܹ̇ܩ ܕܢܸܦܪܘܿܥ ܚܘܼܒܵܐ ܠܡܲܬܼܩܸܢ ܟܠܵܐ<EOS>ܕܐܸܬܼܵܐ ܒܚܘܼܒܹܿܗ ܕܢܵܘܠܸܕܼ ܐ̄ܢܵܫܵܐ ܪܘܼܚܵܢܵܐܝܼܬܼ<EOS>ܙܥܘܿܪ ܗ̄ܘ̣ ܦܘܼܡ̇ܐ ܘܥܘܼܡܩܵܐ ܕܢܵܘܕܸܿܐ ܥܲܡܲܢ<EOS>ܠܚܹܝܠ ܒܵܪܘܿܝܵܐ ܕܚܲܕܸܿܬܼ ܨܲܠܡܲܢ ܘܲܥ̣ܛܵܐ ܥܵܘ̣ܠܲܢ<EOS>ܐܲܝܟ ܕܲܒܼܟܼܘܼܪܵܐ ܢܲܣܟܹܿܗ ܠܨܲܠܡܲܢ ܒܡܲܥܡܘܿܕܼܝܼܬܼܵܐ<EOS>ܘܲܚܠܵܦ ܡܸܕܼܪܲܢ ܥܲܒܼܕܲܢ ܕܲܗܒܼܵܐ ܪܘܼܚܵܢܵܝܵܐ<EOS>ܪܘܼܚܵܢܵܐܝܼܬܼ ܨܒܼܵܐ ܕܲܢܨܘܼܪܲܢ ܕܠܵܐ ܣܲܡܡܵܢܹ̈ܐ<EOS>ܕܠܵܐ ܬܘܼܒܼ ܬܸܫܚܲܬܼ ܦܲܐܝܘܼܬܼ ܨܲܠܡܵܢ ܒܡܵܝܘܿܬܼܘܼܬܼܵܐ<EOS>ܐܘܿ ܨܲܝܵܪܵܐ ܕܨܵܐܲܪ ܨܲܠܡܹ̈ܐ ܒܕܲܦܵܐ ܕܡܲܝܵ̈ܐ<EOS>ܘܠܵܐ ܡܸܬܼܥܵܘܟܼܵܐ ܐܘܼܡܵܢܘܼܬܹܗ ܡ̣ܢ ܕܲܠܩܘܼܒܼܠܵܐ<EOS>ܐܘܿ ܐܘܼܡ̇ܢܵܐ ܕܢܵܦܲ̄̇ܚ ܪܘܼܚܵܐ ܕܠܵܐ ܒܐܝܼ̈ܕܝܵܐ<EOS>ܘܙܵܪܲܥ ܚܲܝܹ̈ܐ ܠܵܐ ܡ̇ܝܘܿܬܹ̈ܐ ܒܡܵܝܘܿܬܘܼܬܼܵܐ<EOS>ܐܹܝܘ ܦܘܼܩܕܵܢܵܐ ܕܲܦܫܝܼ̈ܩܵܢ ܠܹܗ ܟܠ ܥܲܣ̈ܩܵܬܼܵܐ<EOS>ܘܡܲܩܢܸܐ ܚܲܝܠܵܐ ܠܲܡܚܝܼ̈ܠܵܬܼܵܐ ܒܚܹܝܠ ܪܲܒܿܘܼܬܹܗ<EOS>ܐܹܝܘ ܨܸܒܼܝܵܢܵܐ ܕܩܵܕܹ̇ܡ ܪܸܡܙܹܗ ܠܣܵܥܘܿܪܘܼܬܹܗ<EOS>ܘܥܲܕܼܠܵܐ ܢܸܵܒܼܪܸܐ ܚܙ̣ܵܝܗܝ ܒܝܼܕܲܥܬܹܗ ܠܗܵܘ̇ ܡ̇ܐ ܕܲܒܼܪܵܐ<EOS>ܚܙܸܐ ܗ̄ܘ̣ܵܐ ܠܪܸܡܙܹܗ ܗܵܢ ܨܸܒܼܝܵܢܵܐ ܕܚܵܘܝܼ ܨܹܐܕܲܝܢ<EOS>ܘܒܹܗ ܚܵܐ̇ܪ ܗ̄ܘ̣ܵܐ ܥܲܕܼܠܐ ܢܸܒܼܪܹܝܢ ܒܪܵܫܝܼܬܼ ܕܲܒܼܪܵܢ<EOS>ܩܕܼܵܡ ܬܘܼܩܵܢܹܗ ܨܝܼܪ ܗ̄ܘ̣ܵܐ ܩܕܼܵܡܘܗܝ ܨܠܸܡ ܚܘܼܕܵܬܲܢ<EOS>ܘܥܲܡ ܐܝܼܬܼܘܼܬܹܗ ܐܝܼܬܼ ܗ̄ܘ̣ܵܐ ܒܠܸܒܹܿܗ ܕܗܵܕܹܐ ܢܸܥܒܸܿܕܼ<EOS>ܒܚܸܟܼܡܵܐ ܣܲܥܪܵܗ̇ ܐܲܝܟ ܡ̇ܐ ܕܲܦܐܹܐ ܠܝܵܕܲܥ ܟܠܵܐ<EOS>ܘܚܲܟܿܝܼܡܵܐܝܼܬܼ ܓܡ݂ܲܪ ܨܸܒܼܝܵܢܹܗ ܘܚܵܘܝܼ ܚܲܝܠܹܗ<EOS>ܒܪܝܼܬܼܵܐ ܕܬܸܢܝܵܐ ܒܪ̣ܵܐ ܠܲܒܼܪܝܼܬܼܵܐ ܕܲܒܼܪܵܐ ܒܪܵܫܝܼܬܼ<EOS>ܘܢܲܦܸܨ ܡܸܢܵܗ̇ ܥܲܬܿܝܼ̈ܩܵܬܼܵܐ ܕܡ̇ܝܘܬܼܘܼܬܼܵܐ<EOS>ܫܘܼܚܬܵܐ ܕܥܵܘ̣ܠܵܐ ܨܒܼ݂ܵܐ ܕܲܢܟܲܦܲܪ ܡ̣ܢ ܡ̇ܝܘܿܬܹ̈ܐ<EOS>ܘܐܵܘܚܸܕܼ ܪܸܡܙܹܗ ܐ̄ܣܦܘܼܓܵܐ ܕܪܘܼܚܵܐ ܒܐܝܼܕܼܵܐ ܕܦܲܓܼܪܲܢ<EOS>ܡܲܢ ܗ̄ܘ̣ ܣܵܡܹ݂ܗ ܠܨܸܒܼܝܵܢ ܚܘܼܒܹܿܗ ܕܲܠܘܵܬܼ ܓܸܢܣܲܢ<EOS>ܘܲܠܫܝܼܛܘܼܬܲܢ ܥܒ݂ܲܕܼ ܫܲܠܝܼܛܹ̈ܐ ܚܸܟܼ̈ܡܵܬܹܗ<EOS>ܡܸܢܹܗ ܕܡܸܕܼܪܲܢ ܥܒ݂ܲܕܼ ܓܹܐܙܲܒܼܪܹ̈ܐ ܕܲܣܬܼܝܼܪ̈ܵܬܹܗ<EOS>ܘܡܸܢܹܗ ܐܲܩܝܼܡ ܐܲܦܸܛܪ̈ܘܿܦܹܐ ܠܡܸܬܲܠ ܚܲܝܹ̈ܐ<EOS>ܟܵܡܢܹ̈ܐ ܓܒܼ݂ܵܐ ܠܹܗ ܐܲܝܟ ܡܸܨܥܵܝܹ̈ܐ ܒܹܝܬܼ ܠܹܗ ܠܥܲܡܲܢ<EOS>ܘܫܲܕܿܪ ܐܸܢܘܿܢ ܒܐܝܼܙܓܲܕܿܘܼܬܼܵܐ ܕܲܠܘܵܬܼ ܐ̄ܢܵܫܵܐ<EOS>ܠܗܘܿܢ ܗ̄ܘ̣ ܝܲܗ̣̄ܒܼ ܗ̄ܘ̣ܵܐ ܛܲܒܼܥܵܐ ܪܲܒܵܐ ܕܐܲܠܵܗܘܼܬܹܗ<EOS>ܕܲܢܚܲܬܿܡܘܼܢ ܒܹܗ ܣܵܥܘܿܪܘܼܬܼܵܐ ܕܚܘܼܕܵܬܼ ܟܠܵܐ<EOS>ܠܗܘܿܢ ܗ̄ܘ̣ ܐܲܓܼܥܸܠ ܥܘܼܬܼܪܵܐ ܕܪܘܼܚܵܐ ܕܠܵܐ ܡܸܣܬܲܝܒܲܟ<EOS>ܕܲܢܦܲܠܓܼܘܼܢܵܝܗܝ ܚܘܼܒܵܢܵܐܝܼܬܼ ܠܦܘܼܬܼ ܪܲܒܿܘܼܬܹܗ<EOS>ܐܘܼܡ̇ܢܘܼܬܼܵܐ ܪܘܼܚܵܢܝܵܬܵܐ ܐܲܠܸܦ ܐܸܢܘܿܢ<EOS>ܕܢܸܗܘܘܿܢ ܨܵܝ̇ܪܝܼܢ ܨܠܸܡ ܚܲܝܘܼܬܼܵܐ ܒܪܲܦܵܐ ܕܡܲܝ̈ܵܐ<EOS>ܐܹܝܘ ܦܲܓܼܪ̈ܵܢܹܐ ܨܵܝܪ̈ܲܝ ܪܘܼܚܵܐ ܕܠܵܐ ܒܐܝܼ̈ܕܲܝܵܐ<EOS>ܐܹܝܘ ܡ̇ܝܘܿܬܹ̈ܐ ܡܡܲܕܲܟܲܝ̈ ܚܲܝܹ̈ܐ ܒܡܵܝܘܿܬܼܘܼܬܼܵܐ<EOS>ܐܹܝܘ ܟܵܗܢܘܼܬܼܵܐ ܟܡܵܐ ܐܸܬܼܥܲܠܝܲܬ̤ ܠܥܸܠ ܡ̣ܢ ܟܠܵܐ<EOS>ܘܐܸܚܕܲܬ̤ ܢܘܼܡܹܐ ܒܪܵܘܡ̇ܐ ܘܥܘܼܡܩܵܐ ܒܚܹܝܠ ܗܵܘ̇ ܕܲܓܼܒܼܵܗ̇<EOS>ܐܹܝܘ ܬܸܕܡܘܼܪܬܵܐ ܕܪܲܒ ܗ̄ܘ̣ ܬܲܗܪܵܗ̇ ܡ̣ܢ ܬܲܫܥܝܼܬܼܵܐ<EOS>ܕܡ̇ܝܘܿܬܼܘܼܬܼܵܐ ܬܚܸܐ ܗܝ̤ ܠܵܗܿ ܐܲܝܟ ܕܲܒܼܕܼܝܼܠܵܗ̇<EOS>ܐܹܝܘ ܨܸܒܼܝܵܢܵܐ ܕܬܲܚܬܿܝܼ ܢܲܦܫܵܗ ܨܝܕܼ ܬܘܼܩܵܢܵܘ̈ܗܝ<EOS>ܘܣܵܡܹ݂ܗ ܠܥܬܼܪܹܗ ܒܐܝܼܕܼܵܐ ܕܒܸܣܪܵܐ ܕܬܲܥܬܲܪ ܗܝ̤ ܠܵܗ̇<EOS>ܐܹܝܘ ܒܵܪܘܿܝܵܐ ܕܐܸܬܼܵܐ ܘܚܲܪܲܕܼ ܒܵܪܘܿܝܘܼܬܹܗ<EOS>ܘܐܵܘܚܸܕܼ ܩܲܢܝܵܐ ܠܲܥ̇ܒܼܵܕܼ ܐܝܼܕܼܵܘ̈ܗܝ ܕܲܢܨܘܼܪ ܗܘ̤ ܠܹܗ<EOS>ܡܲܢ ܠܵܐ ܢܸܬܼܗܲܪ ܒܪܲܘܼܬܼ ܚܘܼܒܵܐ ܕܒܲܣܝܼܡܘܼܬܹܗ<EOS>ܕܥܲܒܼܕܹܿܗ ܠܡܸܕܼܪܲܢ ܒܵܪܹܐ ܒܪܝܼܬܼܵܐ ܒܕܼܘܼܡܝܵܐ ܕܝܼܠܹܗ<EOS>ܡܲܢ ܠܵܐ ܢܵܘܕܸܐ ܠܲܒܼܛܝܼܠܘܼܬܹܗ ܕܲܠܘܵܬܼ ܓܸܢܣܲܢ<EOS>ܕܪܲܡܪܸܡ ܫܸܦܠܲܢ ܥܲܡ ܐܝܼܬܿܘܼܬܹܗ ܕܠܵܐ ܡܸܬܿܕܵܪܟܵܐ<EOS>ܠܹܗ ܠܲܟܼܝܵܢܲܢ ܝܲܗ̣̄ܒܼ ܫܘܼܠܛܵܢܵܐ ܥܲܡ ܚܘܼܕܵܬܹܗ<EOS>ܕܗܘ̤ ܠܹܗ ܢܸܒܼܪܵܐ ܒܪܝܼܬܼܵܐ ܚܕܲܬܵܐ ܕܠܠܵܐ ܡܵܝܘܿܬܹ̈ܐ<EOS>ܚܹܝܠ ܚܲܝܘܼܬܼܵܐ ܢܦܲܚ̣ ܒܹܗ ܒܦܲܓܼܪܲܢ ܡ̇ܘܠܸܕܼ ܚܲܫܹ̈ܐ<EOS>ܘܫܲܪܝܼ ܡܬܲܪܓܸܿܡ ܪ̈ܘܼܚܵܢܝܼܬܼܵܐ ܕܠܵܐ ܚܲܙ̈ܝܵܢ ܠܹܗ<EOS>ܐܘܼܡ̇ܢܘܼܬܼܵܐ ܕܒܼܵܪܘܿܝܘܼܬܹܗ ܚܵܘܝܼ ܠܢܲܦܫܲܢ<EOS>ܘܲܩܢܵܬ̤ ܚܲܝܠܵܐ ܕܬܸܒܼܪܸܐ ܒܪܝܼܬܼܵܐ ܐܲܝܟ ܒܵܪܘܿܝܵܐ<EOS>ܒܡܸܠܬܼܵܐ ܕܡܸܢܹܗ ܨܵܝܪܵܐ ܐ̄ܢܵܫܵܐ ܒܥܘܼܒܵܐ ܕܡܲܝ̈ܵܐ<EOS>ܘܡܲܪܲܟܿܒܼܵܐ ܠܗܘܿܢ ܪܘܼܚܵܢܵܐܝܼܬܼ ܕܠܵܐ ܒܐܝܼ̈ܕܲܝܵܐ<EOS>ܦܘܼܪܣܵܐ ܗ̄ܘ̣ ܗܵܢܵܐ ܕܪܵܡ ܒܘܼܕܵܩܹܗ ܡ̣ܢ ܬܲܫܥܝܼܬܼܵܐ<EOS>ܘܨܸܒܼܝܵܢ ܟܲܣܝܵܐ ܡܨܸܐ ܕܲܢܬܲܢܹܝܘܗܝ ܐܲܟܼܡܵܐ ܐܝܼܿܬܼܵܘܗܝ<EOS>ܒܫܲܦܝܘܼܬܼ ܢܵܦܫܵܐ ܡܨܸܐ ܪܸܥܝܵܢܵܐ ܕܢܸܬܼܒܲܩܸܐ ܒܹܗ<EOS>ܘܲܚܠܵܦ ܥܲܝܢܹ̈ܐ ܒܗܵܘܢܵܐ ܚܵܙܹ̇ܐ ܠܝܲܩܝܼܪܘܼܬܹܗ<EOS>ܝܲܩܝܼܪ ܫܲܪܒܹܿܗ ܘܠܵܐ ܡܸܬܼܡܲܠܲܠ ܦܲܓܼܪܵܢܵܐܝܼܬܼ<EOS>ܘܪܵܡ̇ܐ ܒܥܵܬܹܐ ܘܠܵܐ ܡܸܬܿܕܲܪܟܵܐ ܐܲܪܥܵܢܵܐܝܼܬܼ<EOS>ܪܘܼܚܵܢܵܐܝܼܬܼ ܡܪܲܟܲܒܼ ܫܲܪܒܵܐ ܕܚܘܼܕܵܬܼ ܨܲܠܡܲܢ<EOS>ܘܐܸܠܵܐ ܒܪܘܼܚܵܐ ܠܵܐ ܡܨܸܐ ܦܘܼܡ̇ܐ ܡܬܲܓܸܿܡ ܫܲܪ̈ܒܵܘܗܝ<EOS>ܫܡܲܝܵܢܵܐܝܼܬܼ ܡܲܕܸܿܟ ܣܲܡ̇ܐ ܠܟܹܐܒܹܗ ܕܥܵܘ̣ܠܲܢ<EOS>ܘܐܸܢ ܠܵܐ ܣܵܠܹ̇ܩ ܗܵܘܢܵܐ ܠܪܵܘܡ̇ܐ ܠܵܐ ܚܵܙܹ̇ܐ ܠܹܗ<EOS>ܠܪܲܒܿ ܪ̈ܲܒܵܢܹܐ ܛܬܼܝܼܒܼ ܦܘܼܪܩܵܢܵܐ ܕܗܸܓܼܝܵܢ ܚܲܝܲܝ̈ܢ<EOS>ܘܐܸܢ ܠܵܐ ܡܕܲܡܸܐ ܐܲܝܢܵܐ ܕܝܵܠܹܦ ܠܵܐ ܡܸܣܬܲܟܲܠ<EOS>ܬܵܘ ܬܲܠܡܝܼ̈ܕܹܐ ܕܪܲܒܵܐ ܡܫܝܼܚܵܐ ܢܚܘܼܪ ܬܲܩܢܵܐܝܼܬܼ<EOS>ܒܲܟܼܬܼܝܼ̈ܒܼܵܬܼܵܐ ܪ̈ܘܼܚܵܢܝܵܬܼܵܐ ܕܡܲܥܡܘܿܕܼܝܼܬܼܵܐ<EOS>ܬܵܘ ܝܵܪ̈ܘܿܬܹܐ ܕܲܕܝܵܬܹܩܹܐ ܟܬܼܝܼܒܲܬܼ ܒܲܕܼܡ̇ܐ<EOS>ܚܙܵܘ ܡܲܪ̈ܗܵܛܹܐ ܕܝܘܼܬܼܪ̈ܵܢܲܝܿܘܿܢ ܒܥܲܝܢܵܐ ܕܪܘܼܚܵܐ<EOS>ܬܵܘ ܐܸܬܼܒܲܩܵܘ ܒܪܸܚܡܲܬܼ ܚܘܼܒܵܐ ܕܡܲܪ̈ܗܵܛܲܝܟܿܘܿܢ<EOS>ܘܩܲܠܸܣܘ ܘܐܵܘܪܸܒܼܘ ܠܡܲܥܬܲܪ ܐ̄ܢܵܫܵܐ ܡ̣ܢ ܣܝܼܡܵܬܹ̈ܐ<EOS>ܬܵܘ ܫܲܘܝܵܐܝܼܬܼ ܒܢܲܝܵ̈ܐ ܕܟܲܝ̈ܵܐ ܕܡܲܥܡܘܿܕܼܝܼܬܼܵܐ<EOS>ܢܨܘܼܪ ܒܲܪܬܼ ܩܵܠܵܐ ܕܩܵܥ̇ܝܵܐ ܒܡܲܝ̈ܵܐ ܘܩܵܢܹ̇ܝܢ ܚܲܝܠܵܐ<EOS>ܬܵܘ ܢܸܬܼܒܲܩܸܐ ܦܵܪܘܿܫܵܐܝܼܬܼ ܒܐܝܼܕܼܵܐ ܕܒܸܣܪܵܐ<EOS>ܕܩܵܒܼ̇ܪܵܐ ܦܲܓܼܪܹ̈ܐ ܘܲܡܢܲܚܡܵܐ ܠܗܘܿܢ ܩܲܠܝܼܠܵܐܝܼܬܼ<EOS>ܢܸܬܿܛܲܝܲܒܼ ܢܸܚܙܸܐ ܬܲܗܪܵܐ ܒܗܲܝܟܲܠ ܩܘܼܫܵܐ<EOS>ܘܚܲܝ̈ܠܲܝ ܪܵܘܡ̇ܐ ܕܲܡܙܲܚܝܼܢ ܠܹܗ ܠܐ̄ܪܵܙ ܦܘܼܪܩܵܢܲܢ<EOS>ܗܵܐ ܥܸܕܼܢܵܐ ܕܬܼܵܒܲܥ̇ ܛܲܟܼܣܵܐ ܡ̣ܢ ܚܲܙܵܝܹ̈ܐ<EOS>ܢܲܩܸܬܼ ܟܠܢܵܫ ܚܝܵܪܵܐ ܕܗܵܘܢܹܗ ܒܲܕܼܡܸܬܼܡܲܠ̈ܠܵܢ<EOS>ܗܵܐ ܡܸܬܿܛܲܝܲܒܼ ܟܵܗܢܵܐ ܕܢܸܥܘܿܠ ܠܲܩܕܼܘܿܫ ܩܘܼܕܼܫܹ̈ܐ<EOS>ܕܢܸܦܬܲܚ ܬܲܪܥܵܐ ܕܡܲܠܟܿܘܼܬܼ ܪܵܘܡ̇ܐ ܩܕܼܵܡ ܥܵܠܘܿܠܹ̈ܐ<EOS>ܗܵܐ ܡܸܬܼܩܲܪܲܒܼ ܠܐܲܦܲܝ̈ ܬܲܪܥܵܐ ܕܒܹܝܬܼ ܡܲܠܟܿܘܼܬܼܵܐ<EOS>ܕܢܸܣܲܒܼ ܚܲܝܠܵܐ ܠܫܘܼܡܠܵܝ ܐ̄ܪ̈ܵܙܹܐ ܕܗܵܘܹ̇ܝܢ ܒܐܼܕܹܗ<EOS>ܗܵܐ ܦܵܫܹ̇ܛ ܠܹܗ ܡܲܠܟܵܐ ܕܪܵܘܡ̇ܐ ܐܝܼܕܼܵܐ ܕܪܘܼܚܵܐ<EOS>ܘܣܵܐܹ̇ܡ ܒܐܝܼܕܹܗ ܛܲܒܼܥܵܐ ܕܲܫܡܹܗ ܕܢܸܛܒܿܘܿܥ ܥܸܪ̈ܒܵܘܗܝ<EOS>ܗܵܐ ܡܲܐܒܸܿܫ ܠܹܗ ܐܸܣܛܲܠ ܫܘܼܒܼܚܵܐ ܕܠܵܐ ܡܵܝܘܿܬܹ̈ܐ<EOS>ܕܲܢܟܲܣܸܐ ܒܵܗ̇ ܨܲܥܪܵܐ ܕܐ̄ܢܵܫܵܐ ܕܚܵܒܼܘ ܘܐܸܬܼܦܲܪܣܝܼܘ<EOS>ܗܵܐ ܡܲܢܲܥ ܠܹܗ ܠܡܸܣܥܲܪ ܥܵܢ̈ܵܐ ܕܐܸܬܼܓܲܥܠܲܬ̤ ܠܹܗ<EOS>ܘܲܡܪܝܼܡ ܩܵܠܹܗ ܘܩܵܪܹܐ ܠܥܸܪ̈ܒܵܘܗܝ ܒܲܫܡܵܗܲܝ̈ܗܘܿܢ<EOS>ܗܵܐ ܡܸܬܼܟܲܢܫܝܼܢ ܥܸܪ̈ܒܹܿܐ ܘܐܸܡܪܹ̈ܐ ܘܲܢ̈ܩܵܘܵܬܼܵܐ<EOS>ܘܡܲܪܡܸܐ ܥܠܲܝܗܘܿܢ ܛܲܒܼܥܵܐ ܕܚܲܝܹ̈ܐ ܕܡܸܠܲܬܼ ܡ̇ܪܹܗ<EOS>ܗܵܐ ܡܲܥܸܠ ܠܗܘܿܢ ܐܲܝܟ ܕܲܠܟܼܘܼܪܵܐ ܒܝܲܕܼ ܡܸܠܲܝ̈ܗܘܿܢ<EOS>ܘܬܼܵܒܲܥ̇ ܡܸܢܗܘܿܢ ܚܕܼܵܐ ܬܵܘܕܿܝܼܬܼܵܐ ܕܫܸܡ ܒܵܪܘܿܝܵܐ<EOS>ܒܲܕܡܘܼܬܼ ܩܲܢܝܵܐ ܠܒܼܝܼܟ ܠܹܗ ܪܸܡܙܵܐ ܪܘܼܚܵܢܵܐܝܼܬܼ<EOS>ܘܡܲܨܲܚ ܟܵܬܹ̇ܒ ܦܲܓܼܪܵܐ ܘܢܲܦܫܵܐ ܒܲܣܦܲܪ ܚܲܝܹ̈ܐ<EOS>ܐܲܝܟ ܕܲܒܼܫܲܒܼܛܵܐ ܪܵܕܹܦ ܡܸܢܗܘܿܢ ܒܡܸܠܲܬܼ ܦܘܼܡܹܗ<EOS>ܚܸܫܟܵܐ ܕܛܘܼܥܝܲܝ ܕܣܲܡܝܼ ܐܸܢܘܿܢ ܡ̣ܢ ܒܘܼܝܵܢܵܐ<EOS>ܡܪܝܼܡ ܒܲܪܬܼ ܩܵܠܹܗ ܘܐܵܡܲ݁ܪ ܕܲܟܼܦܘܿܪ ܒܒܼܝܼܫܵܐ ܘܚܲܝܠܹܗ<EOS>ܘܲܒܼܡܲܠܲܐܟܼܵܘ̈ܗܝ ܘܲܒܼܬܸܫܡܸܫܬܹܿܗ ܘܲܒܼܛܵܥܝܼܘܼܬܹܗ<EOS>ܟܵܦ̇ܪܝܼܢ ܠܘܼܩܵܕܼܵܡ ܒܡܵܪܘܼܬܼ ܒܝܼܫܵܐ ܕܫܲܥܒܸܿܕܼ ܐܸܢܘܿܢ<EOS>ܘܐܲܟܸܿܢ ܡ̇ܘܕܹܿܝܢ ܒܚܹܝܠ ܒܵܪܘܿܝܵܐ ܕܚܲܪܲܪ ܐܸܢܘܿܢ<EOS>ܬܲܪܬܹܿܝܢ ܐܵܡܲ݁ܪ ܐܲܝܢܵܐ ܕܩܵܪܸܒܼ ܠܐ̄ܪ̈ܵܙܲܝ ܥܹܕܿܬܵܐ<EOS>ܟܦܘܼܪܝܵܐ ܕܒܼܝܼܫܵܐ ܘܗܲܝܡܵܢܘܼܬܼܵܐ ܕܲܒܼܥܵܒܼܘܿܕܵܐ<EOS>ܟܦܝܼܪ ܒܹܗ ܒܒܼܝܼܫܵܐ ܘܲܒܼܡܲܠܲܐܟܼܵܘ̈ܗܝ ܩܵܥܹ̇ܐ ܒܩܵܠܵܐ<EOS>ܘܠܲܝܬܿ ܠܝܼ ܥܲܡܹܗ ܫܵܘܬܵܦܘܼܬܼܵܐ ܘܐܵܦܠܵܐ ܒܡܸܠܬܼܵܐ<EOS>ܐܲܝܟ ܡܸܨܥܵܝܵܐ ܩܵܐܹ̇ܡ ܟܵܗܢܵܐ ܘܲܡܫܲܐܸܠ ܠܹܗ<EOS>ܕܲܕܡܲܢ ܨܵܒܹ̇ܝܬܿ ܕܬܸܗܘܸܐ ܥܲܒܼܕܵܐ ܡܸܟܹܿܝܠ ܘܲܠܗܲܠ<EOS>ܡܸܢܹܗ ܝܵܠܹ̇ܦ ܕܲܠܡܲܢ ܨܵܒܹ̇ܐ ܕܢܸܩܪܸܐ ܡܵܪܵܐ<EOS>ܘܟܸܢ ܟܵܬܹ̇ܒ ܠܹܗ ܥܲܡ ܡܸܢܝܵܢܵܐ ܕܒܼܘܼܟܼܪܹ̈ܐ ܕܪܵܘܡܵܐ<EOS>ܡ̣ܢ ܣܵܛܵܢܵܐ ܘܡ̣ܢ ܡܲܠܲܐܟܼܵܘ̈ܗܝ ܡܲܗܦܸܟ ܐܲܦܵܘ̈ܗܝ<EOS>ܘܟܸܢ ܨܵܐܲܪ ܠܹܗ ܨܠܸܡ ܐܝܼܬܼܘܼܬܼܵܐ ܥܲܠ ܒܹܝܬܼ ܥܲܝܢܵܘ̈ܗܝ<EOS>ܒܒܼܝܼܫܵܐ ܟܵܦܲ݁ܪ ܐܲܝܟ ܕܲܒܼܒܼܝܼܫܵܐ ܕܒܼܝܼܫ ܥܸܢܝܵܢܹܗ<EOS>ܘܲܒܼܡܲܠܲܐܟܼܵܘ̈ܗܝ ܐܲܝܟ ܕܲܒܼܣܵܢ̈ܐܹܐ ܕܡܸܠܲܬܼ ܩܘܼܫܬܵܐ<EOS>ܠܡܸܠܲܬܼ ܩܘܼܫܬܵܐ ܣܵܢܹ̇ܐ ܒܝܼܫܵܐ ܘܲܒܼܢܲܝ̈ ܓܲܒܹܿܗ<EOS>ܘܙܵܕܹܩ ܠܐܲܝܢܵܐ ܕܪܵܚܹ̇ܡ ܩܘܼܫܬܵܐ ܕܢܸܣܢܹܐ ܐܸܢܘܿܢ<EOS>ܠܣܵܢ̈ܐܲܝܟ ܡ̇ܪܝܵܐ ܣܢܹ̇ܝܬܼ ܢܸܬܼܢܸܐ ܠܹܗ ܥܲܡ ܒܲܪ ܐܝܼܫܲܝ<EOS>ܘܢܸܬܼܒܲܥ ܡܸܢܹܗ ܥܝܵܪܬܵܐ ܕܨܲܥܪܹ̈ܐ ܕܫܸܡ ܒܵܪܘܿܝܵܐ<EOS>ܩܪܵܒܼܵܐ ܐܝܼܬܼ ܠܹܗ ܠܐܲܝܢܵܐ ܕܩܵܪܹܒܼ ܠܲܡܥܡܘܿܕܼܝܼܬܼܵܐ<EOS>ܥܲܡ ܣܵܛܵܢܵܐ ܘܥܲܡ ܡܲܠܲܐܟܼܵܘ̈ܗܝ ܘܥܲܡ ܬܸܫܡܸܫܬܹܿܗ<EOS>ܡܵܠܲܐܟܼܵܘ̈ܗܝ ܕܹܝܢ ܐ̄ܢܵܫܵܐ ܐܸܢܘܿܢ ܠܒܼܝܼܫܲܝ̈ ܙܹܐܦܵܐ<EOS>ܕܲܡܫܲܡܫܝܼܢ ܠܹܗ ܒܲܫܟܼܝܼܪ̈ܵܬܼܵܐ ܕܡܲܠ̈ܝܼܵܢ ܪܘܼܫܥܵܐ<EOS>ܚܲܕܼ ܡܲܠܲܐܟܹܗ ܐܝܼܬܼܵܘܗܝ ܡ̇ܐܢܝܼ ܕܹܐܒܼܵܐ ܢܟܼܝܼܠܵܐ<EOS>ܕܲܠܒܼܝܼܫ ܕܘܼܡܝܵܐ ܕܐܸܡܪܹ̈ܐ ܕܥܵܢ̈ܵܐ ܘܡܲܛܥܹܐ ܠܥܵܢ̈ܵܐ<EOS>ܐ̄ܚܪܹܝܢ ܡܲܠܲܐܟܹܗ ܘܵܠܲܢܛܝܵܢܘܿܣ ܛܵܠܹܡ ܩܘܼܫܬܵܐ<EOS>ܕܡܲܚܲܦܸܐ ܠܵܗ̇ ܠܚܵܝܑܬܼ ܡܝܼܬܹ̈ܐ ܒܣܵܪܘܿܒܼܘܼܬܹܗ<EOS>ܡܲܠܲܐܟܹܗ ܗ̄ܘ̣ ܐܵܦ ܐܵܘܪܝܼܘܿܣ ܫܟܼܝܼܪ ܪܸܥܝܵܢܵܐ<EOS>ܕܲܪܡܸܐ ܒܟܹܐܒܼܵܐ ܕܠܵܐ ܫܲܘܝܘܼܬܼܵܐ ܕܒܼܝܼܫ ܡܼܢ ܐܲܪܝܵܐ<EOS>ܡܲܠܲܐܟܹܗ ܗ̄ܘܼ ܐܵܦ ܐܹܘܢܹܡܝܼܣ ܚܸܘܝܵܐ ܨܢܝܼܥܵܐ<EOS>ܕܲܒܼܢܘܼܟܼ̈ܬܵܬܹܗ ܡܚܲܒܸܿܠ ܢܲܦܫܵܐ ܕܡܸܫܬܲܡܥܵܢܵܘ̈ܗܝ<EOS>ܡ̣ܢ ܡܲܠܲܐܟܼܵܘ̈ܗܝ ܐܝܼܬܼܵܘܗܝ ܣܲܟܼܠܵܐ ܐ̄ܦܘܿܠܝܼܢܵܪܝܼܣ<EOS>ܕܒܼܵܢܹ̇ܐ ܙܸܐܦܵܐ ܒܒܸܢܝܵܢ ܩܘܼܫܬܵܐ ܘܠܵܐ ܡܸܬܼܟܲܚܲܕܼ<EOS>ܡ̣ܢ ܡܲܠܵܐܟܼܵܘ̈ܗܝ ܐܝܼܬܼܵܘܗܝ ܦܵܘܠܹܐ ܥܛܸܠ ܪܸܥܝܵܢܵܐ<EOS>ܕܡܲܩܠܸܐ ܒܓܼܘܼܡܕܼܵܐ ܠܘܼܩܒܲܠ ܚܲܝܠܵܐ ܕܡܸܠܬܹܗ ܕܐܲܒܼܵܐ<EOS>ܡ̣ܢ ܡܲܠܲܐܟܼܵܘ̈ܗܝ ܢܸܡܢܹܝܘܗܝ ܐܲܟܲܚ̄ܕܼ ܐܵܦ ܐܹܘܛܹܝܟܹܐ<EOS>ܫܵܢܝܵܐ ܕܲܫ̣ܢܵܐ ܒܪܸܚܡܲܬܼ ܚܲܫܵܐ ܕܠܵܐ ܚܵܫܘܿܫܵܐ<EOS>ܐܘܼܡ̇ܢܘܼܬܼܵܐ ܕܩܹܐܦܵܠܘܼܬܼܵܐ ܝ̄ܦܸܠ ܩܹܐܦܵܠܲܐ<EOS>ܕܡܙܹ̇ܓܼ ܟܠܢܵܫ ܟܝܵܢܵܐ ܚܲܝܵܐ ܒܚܲܫܲܝ̈ ܦܲܓܼܪܵܐ<EOS>ܪܲܒܿܘܼ ܪܘܼܫܥܹܗ ܛܵܒܼ ܡ̣ܢ ܪܘܼܫܥܵܐ ܕܲܟܼܢܵܘܵܬܹ̈ܐ<EOS>ܘܗܘ̤ ܡܣܲܝܲܥ ܠܹܗ ܠܐܵܟܹܠܩܲܪܨܵܐ ܛܵܒܼ ܡ̣ܢ ܚܲܒܼܪ̈ܵܘܗܝ<EOS>ܒܗܵܠܹܝܢ ܡܲܛܥܹܐ ܣܵܢ̇ܐܐ ܕܐ̄ܢܵܫܵܐ ܠܲܒܼܢܲܝ̈ܢܵܫܵܐ<EOS>ܘܲܒܼܗܘܿܢ ܡܲܪܡܸܐ ܡܸܪܲܬܼ ܢܸܟܼܠܹܗ ܒܪܸܥܝܵܢ ܐ̄ܢܵܫܵܐ<EOS>ܗܸܢܘ̣ܿܢ ܓܵܡ̇ܪܝܼܢ ܙܢܲܝ̈ ܬܸܫܡܸܫܬܵܐ ܕܲܫܟܼܝܼܪ݁ܵܬܹܐ<EOS>ܐܵܦ ܡܪܲܒܹܿܝܢ ܠܵܗ̇ ܒܲܫ̈ܟܼܵܚܵܬܼܵܐ ܕܲܓܵܠܵܬܼܐ<EOS>ܬܸܫܡܸܫܬܹܿܗ ܗ̄ܝܼ ܗܵܝ̇ ܬܸܫܡܸܫܬܵܐ ܕܲܚܬܼܝܼܪܝܼܢ ܒܵܗ̇<EOS>ܘܐ̄ܪ̈ܵܙܹܐ ܕܝܼܠܹܗ ܡܸܬܼܡܲܠܠܝܼܢ ܒܵܗ̇ ܘܠܵܘ ܕܲܫܪܵܪܵܐ<EOS>ܠܹܗܘܼ ܡܫܲܟܫܝܼܢ ܗܲܪ̈ܣܝܘܿܛܹܐ ܒܟܼܠ ܐܸܣܟܹܿܡܝܼ̈ܢ<EOS>ܘܲܒܼܨܸܢ̈ܥܵܬܹܗ ܛܵܥܹ̇ܝܢ ܘܡܲܛܥܹܝܢ ܒܫܵܢܘܿܥܲܝ̈ܗܘܿܢ<EOS>ܙܵܕܹܩ ܗܵܟܹܝܠ ܕܢܸܥܪܘܿܩ ܡܸܢܗܘܿܢ ܐܲܝܟ ܕܡ̣ܢ ܛܲܡ̈ܐܹܐ<EOS>ܘܠܵܐ ܢܸܬܼܚܲܠܲܛ ܒܲܫܟܼܝܼܪ̈ܵܬܼܵܐ ܕܣܘܼܥܪ̈ܵܢܲܝܗܘܿܢ<EOS>ܛܲܡ̈ܐܹܐ ܘܒܼܝܼܫܹ̈ܐ ܢܸܩܪܸܐ ܐܸܢܘܿܢ ܠܗܘܿܢ ܘܲܠܒܼܝܼܫܵܐ<EOS>ܘܢܲܗܦܸܟ ܐܲܦܲܝ̈ܢ ܡ̣ܢ ܐ̄ܪ݁ܵܙܲܝܗܘܿܢ ܡܲܠܝܲܝ̈ ܪܘܼܫܥܵܐ<EOS>ܪܘܼܫܥܵܐ ܡܲܠܝܵܐ ܫܟܼܵܚܬܹܿܗ ܕܒܼܝܼܫܵܐ ܘܲܕܼܫܵܡܘܿܥܵܘ̈ܗܝ<EOS>ܘܟܹܐܒܹ̈ܐ ܕܥܵܘ̣ܠܵܐ ܟܣܹܝܢ ܒܵܗ̇ ܒܛܘܼܥܝܲܝ ܕܐܘܼܡ̇ܢܘܼܬܹܗ<EOS>ܫܟܼܵܚܬܹܿܗ ܩܲܪܩܝܼܣ ܘܐܸܣܛܵܕܝܼܘܿܢ ܘܒܹܝܬܼ ܚܸܙܘܵܢܹ̈ܐ<EOS>ܘܩܵܠܹ̈ܐ ܫܓܼܝܼܫܹ̈ܐ ܕܲܙܝܼܪ̈ܵܬܼܵܐ ܕܪܲܟܸܿܒܼ ܘܲܟܼܬ݂ܲܒܼ<EOS>ܛܘܼܥܝܲܝ ܕܝܼܠܹܗ ܢܸܚܫܹ̈ܐ ܘܩܸܨܡܹ̈ܐ ܕܟܼܠ ܐܸܣܟܹܿܡܝܼ̈ܢ<EOS>ܪܦܵܦܵܐ ܕܥܲܝܢܹ̈ܐ ܨܠܵܠܵܐ ܕܐܸܕܢܹ̈ܐ ܦܸܓܼܥܵܐ ܕܐܘܼܪܚܵܐ<EOS>ܒܗܵܠܹܝܢ ܟܵܦ̇ܲܪ ܬܲܠܡܝܼܕܼ ܩܘܼܫܬܵܐ ܡ̇ܐ ܕܡܸܬܿܬܿܠܡܲܪ<EOS>ܘܟܸܢ ܡܸܬܼܩܲܪܲܒܼ ܠܘܵܬܼ ܬܵܘܕܲܝܼܬܼܵܐ ܕܗܲܝܡܵܢܘܼܬܼܵܐ<EOS>ܫܪܵܪܵܐ ܕܢܲܦܫܹܗ ܓܵܠܹ̇ܐ ܒܩܵܠܵܐ ܡܸܬܼܪܲܓܼܫܵܢܵܐ<EOS>ܕܗܵܐ ܠܲܡ ܫܲܢܝܼܬܼ ܡ̣ܢ ܨܹܝܕܼ ܒܝܼܫܵܐ ܠܘܵܬܼ ܒܵܪܘܿܝܵܐ<EOS>ܠܫܹܐܕܹ̈ܐ ܡܲܒܼܗܸܬܼ ܒܝܲܕܼ ܒܲܪ̄ܬܼ ܩܵܠܵܐ ܕܡܸܠܲܬܼ ܦܘܼܡܹܗ<EOS>ܕܨܘܼܬܼܘ ܡ̇ܪ̈ܵܘܿܕܹܐ ܠܲܝܬܿ ܠܝܼ ܥܲܡܟܼܘܿܢ ܫܵܘܬܵܦܘܼܬܼܵܐ<EOS>ܠܟܸܢܫܲܝ̈ ܪܵܘܡ̇ܐ ܡܚܲܕܹܿܐ ܒܩܵܠܹ̈ܐ ܕܗܲܝܡܵܢܘܼܬܹܗ<EOS>ܕܬܼܵܘ ܪ̈ܘܼܚܵܢܹܐ ܚܕܼܵܘ ܥܲܡܝܼ ܕܲܚܹ̇ܝܬܼ ܡ̣ܢ ܐܲܒܼܕܵܢܵܐ<EOS>ܟܢܵܬܼܟܼܘܿܢ ܐܝܼܬܲܝ ܘܒܲܪ ܦܵܠܚܘܼܬܼܵܐ ܕܣܘܼܥܪ̈ܵܢܲܝܟܿܘܿܢ<EOS>ܘܲܠܗܵܘ̇ ܡ̇ܪܵܐ ܕܲܡܫܲܡܫܝܼܢ ܐ̄ܢܬܿܘܿܢ ܪܓܼܝܼܓܼ ܐ̄ܢܵܐ ܕܐܸܦܠܘܿܚ<EOS>ܒܲܪ ܦܵܠܚܘܼܬܼܵܐ ܕܡܲܠܟܿܘܼܬܼ ܪܵܘܡ̇ܐ ܡܟܲܢܸܐ ܢܲܦܫܹܗ<EOS>ܛܵܥ̇ܵܝܵܐ ܕܲܦܢ̣ܵܐ ܠܡܸܬܼܓܵܘܵܣܘܼ ܒܲܡܠܸܟ ܡܲܠ̈ܟܹܿܐ<EOS>ܠܪ̈ܲܒܲܝ ܒܵܬܹ̈ܐ ܕܥܹܕܲܬܼ ܩܘܼܕܼܫܵܐ ܡܦܝܼܣ ܩܲܕܼܡ̇ܝܑܬܼ<EOS>ܕܲܢܩܲܪܒܼܘܼܢܵܝܗܝ ܠܲܬܼܪܲܥ ܡܲܠܟܵܐ ܕܢܹܐܡܲܪ ܡܸܠܵܘ̈ܗܝ<EOS>ܪ̈ܲܒܲܝ ܒܵܬܹܿܐ ܟܵܗܢܹ̈ܐ ܐܸܢܘܿܢ ܡܫܲܡܫܲܝ̈ ܐ̄ܪ̈ܵܙܹܐ<EOS>ܕܲܠܗܘܿܢ ܓܲܙܵܐ ܕܪܘܼܚܵܐ ܠܲܡܦܲܪܢܵܣܘܼ<EOS>ܨܹܝܕܼ ܚܲܕܼ ܡܸܢܗܘܿܢ ܩܵܪܸܒܼ ܛܵܥ̇ܝܵܐ ܒܲܪ ܓܵܠܘܼܬܼܵܐ<EOS>ܕܲܢܚܲܪܪܘܼܢܵܝܗܝ ܡ̣ܢ ܫܘܼܥܒܵܕܼܵܐ ܕܒܼܝܼܫܵܐ ܕܲܫܒܼ݂ܵܝܗܝ<EOS>ܐܲܝܟ ܓܲܠܘܵܝܵܐ ܩܵܐܹ̇ܡ ܥܲܪܛܸܠ ܕܠܵܐ ܬܲܟܼܣܝܼܬܼܵܐ<EOS>ܘܲܡܚܵܘܸܐ ܠܹܗ ܥܬܵܫܹܗ ܘܥܲܡܠܹܗ ܕܒܹܝܬܼ ܫܲܒܵܝܵܘ̈ܗܝ<EOS>ܒܓܼܵܢܲܝܟ ܡܲܠܟܵܐ ܩܵܥܹ̇ܐ ܫܲܒܼܝܵܐ ܠܥܲܒܼܕܲܝ̈ ܡܲܠܟܵܐ<EOS>ܩܪܘܿܒܼܘ ܨܹܝܕܼ ܡܲܠܟܵܐ ܘܐܲܦܝܼܣܘ ܚܠܵܦܲܝ ܕܢܸܬܼܪܲܥܸܐ ܠܝܼ<EOS>ܥܘܿܠܘ ܘܐܸܡܲܪܘ ܠܹܗ ܕܚܲܕܼ ܡ̣ܢ ܥܲܒܼܕܲܝ̈ܟ ܦܢ̣ܵܐ ܡ̣ܢ ܫܸܒܼܝܵܐ<EOS>ܘܗܵܐ ܡܸܬܼܟܲܫܲܦ ܕܢܵܚܙ̣ܐ ܐܲܦܲܝ̈ܟ ܚܘܼܒܵܢܵܐܝܼܬܼ<EOS>ܡܸܫܒܵܐ ܫܒܸܐ ܐ̄ܢܵܐ ܠܥܲܒܼܕܵܐ ܕܡܲܪܝܼܕܼ ܡ̣ܢ ܡܵܪܘܼܬܼܵܟ<EOS>ܚܲܪܲܪ ܚܲܝܲܝ̈ ܡ̣ܢ ܫܘܼܥܒܵܕܹܗ ܕܠܵܐ ܢܲܦܸܠ ܒܝܼ<EOS>ܥܲܒܼܕܵܟ ܐܝܼܬܲܝ ܡ̇ܪܵܐ ܛܵܒܼܵܐ ܘܲܒܼܪܵܗ̇ ܕܐܲܡܬܼܵܟ<EOS>ܠܡܵܢ ܦܵܠܲܚ ܐ̄ܢܵܐ ܠܥܲܒܼܕܵܐ ܒܝܼܫܵܐ ܕܡܲܪܝܼܪ ܡܸܢܵܟ<EOS>ܡܲܕܿܘܼ ܦܠܲܚ̇ܬܹܿܗ ܥܵܘ̇ܠܵܐܝܼܬܼ ܠܥܵܘ̇ܠ ܟܠܹܗ<EOS>ܦܪܘܿܩܲܝܢܝ ܡܸܢܹܗ ܕܐܸܗܘܸܐ ܕܝܼܠܵܟ ܕܕܝܼܠܵܟ ܐܝܼܬܲܝ<EOS>ܗܵܠܹܝܢ ܡܸܠܹ̈ܐ ܡܪܲܟܸܿܒܼ ܛܵܥܝܵܐ ܒܝܘܿܡ ܦܘܼܢܵܝܹܗ<EOS>ܒܗܵܘ̇ ܐܸܣܟܹܿܡܵܐ ܕܗܵܝ̇ ܬܲܫܥܝܼܬܼܵܐ ܕܲܒܼܪܵܐ ܙܥܘܿܪܵܐ<EOS>ܡܸܛܠܵܬܹܗ ܗ̤ܘܲܝ̈ ܦܸܠ̈ܐܬܼܵܐ ܒܝܲܕܼ ܣܘܼܥܪܵܢܵܐ<EOS>ܘܙܵܕܹܩ ܗ̄ܘ̣ܵܐ ܠܹܗ ܕܢܹܐܡܲܪ ܡܸܠܵܘ̈ܗܝ ܠܦܘܼܬܼ ܕܲܟܼܝܼ̈ܒܼܵܢ<EOS>ܗܘ̤ܝܘܼ ܕܲܟܼܬܼܝܼܒܼ ܕܲܛܥ̣ܵܐ ܘܲܢܦ݂ܲܩ ܘܲܦܢ̣ܵܐ ܘܐܸܬܼܵܐ<EOS>ܘܝܘܿܡ ܡܲܦܩܬܹܿܗ ܘܲܬܼܝܵܒܼܘܼܬܹܗ ܪܫܝܼܡ ܒܲܣܒܲܪܬܼܵܐ<EOS>ܒܗܵܢܵܐ ܝܵܘܡ̇ܐ ܗܵܘ̇ܝܵܐ ܒܩܘܼܫܬܵܐ ܗܵܝ̇ ܕܲܟܼܬܼܝܼܒܼܵܐ<EOS>ܘܢܵܦ̇ܩܝܼܢ ܠܐܘܼܪܥܹܗ ܪ̈ܲܚܡܹܐ ܫܦܝܼܥܹ̈ܐ ܕܲܢܩܲܒܿܠܘܼܢܵܝܗܝ<EOS>ܒܲܬܼܝܵܒܼܘܼܬܹܗ ܚܵܟܹ̇ܝܢ ܟܸܢܫܹ̈ܐ ܕܲܫܡܲܝܵܢܹ̈ܐ<EOS>ܘܲܡܙܲܚܝܼܢ ܠܹܗ ܐܲܝܟ ܕܲܠܡܝܼܬܼܵܐ ܕܵܦܢ̣ܵܐ ܠܚܲܝܹ̈ܐ<EOS>ܐܸܟܹ̇ܠܩܲܪܨܵܐ ܡܲܟܼܪܸܐ ܒܲܠܚܘܿܕܼ ܥܲܠ ܦܘܼܢܵܝܹܗ<EOS>ܕܲܦܪ݂ܲܩ ܢܸܫܒܵܘ̈ܗܝ ܘܬܲܒܲܪ ܦܲܚܵܘ̈ܗܝ ܘܫܲܒܼܩܹܗ ܘܲܥܪܲܩ̣<EOS>ܡ̣ܢ ܫܘܼܥܒܵܕܼܵܐ ܕܡܲܪܝܼܪܘܼܬܹܗ ܥܪ݂ܲܩ ܚܲܛܵܝܵܐ<EOS>ܘܐܸܚܲܕ݂ ܓܵܘܣܵܐ ܒܡܵܪܵ ܛܵܒܼܵܐ ܕܒܲܣܝܼܡ ܚܘܼܒܹܿܗ<EOS>ܡ̣ܢ ܓܵܠܘܼܬܹܗ ܦܢ̣ܵܐ ܓܲܠܘܵܝܵܐ ܠܘܵܬܼ ܓܵܒܼܘܼܠܹܗ<EOS>ܘܗܵܐ ܡܸܬܼܟܲܫܲܦ ܕܢܸܥܘܿܠ ܢܚܸܙ̣ܐ ܐܲܦܲܝ̈ ܡܲܠܟܵܐ<EOS>ܩܪܘܼܒܼܝܵܐ ܥܵܒܹ̇ܕܼ ܒܝܲܕܼ ܒܵܥܘܼܬܹܗ ܥܲܡ ܫܲܒܵܝܹܗ<EOS>ܘܲܡܩܲܛܪܸܓܼ ܠܹܗ ܡ̣ܢ ܢܵܡܘܿܣܵܐ ܐܲܠܵܗܵܝܵܐ<EOS>ܠܥܲܒܼܕܲ̈ܝ ܡܲܠܟܵܐ ܝܵܗܹ̇ܒܼ ܩܲܢܝܵܐ ܕܡܸܠܲܬܼ ܦܘܼܡܹܗ<EOS>ܘܗܸܢܘ̣ܿܢ ܟܵܬܹ̇ܒܿܝܼܢ ܘܲܡܩܲܪܒܼܝܼܢ ܠܹܗ ܩܕܼܵܡ ܕܲܝܢܵܐ<EOS>ܠܟܼܵܗܢܹ̈ܐ ܫܵܐܹ̇ܠ ܣܢܹܐܓܼܪܵܐ ܒܕܼܝܼܗܵܐ ܐܘܼܩܒܲܠ ܕܝܼܢܵܐ<EOS>ܘܗܸܢܘ̣ܿܢ ܐܵܡ̇ܪܝܼܢ ܕܝܼܢܵܐ ܚܠܵܦܵܘܗܝ ܟܲܕܼ ܗܘ̤ ܫܲܬܿܝܼܩ<EOS>ܐܲܝܟ ܕܲܒܼܕܼܝܼܢܵܐ ܩܵܐܹ̇ܡ ܟܵܗܢܵܐ ܒܥܸܕܵܢ ܐ̄ܪ̈ܵܙܹܐ<EOS>ܘܲܡܩܲܛܪܸܓܼ ܠܹܗ ܠܐܵܟܹ̇ܠܩܲܪܨܵܐ ܚܠܵܦ ܚܲܛܵܝܹ̈ܐ<EOS>ܐܲܝܟ ܡܸܣܟܹܿܢܵܐ ܕܲܛܠܝܼܡ ܩܵܐܹ̇ܡ ܐܵܦ ܚܲܛܵܝܵܐ<EOS>ܘܒܼܵܥܹ̇ܐ ܘܲܡܦܝܼܣ ܕܲܢܥܲܕܿܪܘܼܢܵܝܗܝ ܪ̈ܲܚܡܹܐ ܒܕܼܝܼܢܵܐ<EOS>ܥܲܪܛܸܠܵܐܝܼܬܼ ܩܵܐܹ̇ܡ ܘܲܫܠܝܼܚ ܩܕܼܵܡ ܕܲܝܵܢܵܐ<EOS>ܕܒܲܨܥܝܼܪܘܼܬܹܗ ܢܪܲܥܸܐ ܠܪ̈ܲܚܡܹܐ ܕܲܢܟܲܣܘܿܢܵܝܗܝ<EOS>ܕܠܵܐ ܬܲܟܼܣܝܼܬܼܿܐ ܐܵܡܲ݁ܪ ܕܝܼܢܵܐ ܥܲܡ ܣܵܺܩܘܿܪܹܗ<EOS>ܕܢܸܚܙܹܝܘܗܝ ܡܲܠܟܵܐ ܘܢܸܬܼܒܲܥ ܕܝܼܢܹܗ ܩܲܠܝܼܠܵܐܝܼܬܼ<EOS>ܒܘܼܪ̈ܟܵܘܗܝ ܟܵܐܹ̇ܦ ܘܡܲܪܟܸܿܢ ܪܹܫܹܗ ܡ̣ܢ ܟܘܼܚܵܕܹܗ<EOS>ܕܒܼܵܗܹ̇ܬܼ ܕܲܢܚܘܼܪ ܠܐܲܦܲܝ̈ ܪܵܘܡܐ ܠܘܵܬܼ ܕܲܝܵܢ̇ܵܐ<EOS>ܣܲܩܵܐ ܡ̇ܐܹ̇ܟ ܘܐܲܟܸܿܢ ܩܵܪܹܒܼ ܠܡܸܫܐܲܠ ܪ̈ܲܚܡܹܐ<EOS>ܟܲܕܼ ܡܸܬܼܥܲܗܲܕܼ ܥܲܠ ܫܘܼܥܒܵܕܹܗ ܕܲܠܘܵܬܼ ܒܝܼܫܵܐ<EOS>ܬܲܪܬܹܿܝܢ ܨܵܐܲܪ ܒܒܼܘܼܪܟܵܐ ܕܣܵܐܹ̇ܡ ܒܥܸܕܵܢ ܐ̄ܪ̈ܵܙܹܐ<EOS>ܚܕܼܵܐ ܕܡܲܦܘܼܠܬܹܿܗ ܘܲܚܕܼܵܐ ܕܦܵܪܲܥ̇ ܐܲܝܟ ܚܲܝܵܒܼܵܐ<EOS>ܗܵܝ̇ ܡܲܦܘܼܠܬܵܐ ܕܲܒܼܦܲܪܕܲܝܣܵܐ ܡܥܲܗܸܕܼ ܗܵܫܵܐ<EOS>ܘܥܲܡ ܣܵܛܵܢܵܐ ܕܐܲܛܥܝܼ ܠܐܲܒܼܘܼܗܝ ܐܵܡܲ݁ܪ ܕܝܼܢܵܐ<EOS>ܡܸܢܹܗ ܩܵܢܹ̇ܛ ܥܲܠ ܗܵܝ̇ ܚܵܝܪ̈ܵܢ ܐܲܦܵܘ̈ܗܝ ܒܐܲܪܥܵܐ<EOS>ܥܕܲܡܵܐ ܕܫܵܡܲ݁ܥ ܩܵܠ ܫܘܼܒܼܩܵܢܵܐ ܘܟܸܢ ܡܸܬܼܠܲܒܲܒܼ<EOS>ܠܟܼܵܗܢܵܐ ܡܩܵܘܸܐ ܕܢܲܥܸܠ ܡܸܠܵܘ̈ܗܝ ܩܕܼܵܡ ܕܲܝܵ̇ܢܵܐ<EOS>ܘܲܡܦܲܢܸܐ ܠܹܗ ܫܛܵܪ ܚܹܐܪܘܼܬܼܵܐ ܒܡܸܫܚܵܐ ܘܡܲܝ̈ܵܐ<EOS>ܘܐܵܦ ܥܲܪܵܒܼܵܐ ܕܵܒܲܪ ܥܲܡܹܗ ܠܒܹܝܬܼ ܢܵܡܘܿܣܹ̈ܐ<EOS>ܕܢܸܥܘܿܠ ܢܲܣܗܸܕܼ ܥܲܠ ܛܘܼܝܵܒܼܵܐ ܕܪܸܚܡܲܬܼ ܢܲܦܫܹܗ<EOS>ܒܪܸܚܡܲܬܼ ܢܲܦܫܵܐ ܡܦܝܼܣ ܕܲܢܩܵܘܸܐ ܒܪܸܚܡܲܬܼ ܩܘܼܫܬܵܐ<EOS>ܘܥܵܪܹܒܼ ܚܲܒܼܪܹܗ ܕܐܹܝܢ ܫܲܪܝܼܪ ܗ̄ܘ̣ ܒܘܼܩܝܵܐ ܕܢܲܦܫܹܗ<EOS>ܐܲܝܟ ܗܲܕܿܝܼܐܵܐ ܗܵܘܹ̇ܐ ܠܡܸܠܵܘ̈ܗܝ ܘܲܠܣܘܼܥܪ̈ܵܢܵܘܗܝ<EOS>ܘܲܡܚܵܘܸܐ ܠܹܗ ܕܘܼܒܵܪ ܚܲܝܹ̈ܐ ܪ̈ܘܼܚܵܢܵܝܹܐ<EOS>ܒܲܫܡܹܗ ܩܵܪܹܐ ܘܲܡܩܲܪܸܒܼ ܠܹܗ ܩܕܼܵܡ ܢܵܛܘܼܪܹ̈ܐ<EOS>ܕܲܢܫܲܡܗܘܼܢܵܝܗܝ ܝܵܪܬܵܐ ܘܲܒܼܪܵܐ ܘܒܲܪ ܡܲܠܟܿܘܼܬܼܵܐ<EOS>ܒܲܟܼܬܼܝܼ̈ܒܼܵܬܼܵܐ ܬܵܒܲ̇ܥ ܟܵܗܢܵܐ ܫܡܹܗ ܕܐܲܒܿܝܼܕܼܵܐ<EOS>ܘܡܲܥܸܠ ܣܵܐܹ̇ܡ ܒܓܼܵܘ ܒܹܝܬܼ ܐܲܪ̈ܟܹܿܐ ܕܣܸܦܪ̈ܲܝ ܡܲܠܟܿܐ<EOS>ܐܲܝܟ ܕܲܠܥܸܪܒܵܐ ܡܩܝܼܡ ܠܹܗ ܒܬܲܪܥܵܐ ܕܲܛܝܵܪ ܥܵܢ̈ܐ<EOS>ܘܪܵܫܹ̇ܡ ܦܲܓܼܪܹܗ ܘܲܡܚܲܠܸܛ ܠܹܗ ܥܲܡܟ ܡܲܪܥܝܼܬܼܵܐ<EOS>ܪܘܼܫܡܵܐ ܕܡܸܫܚܵܐ ܠܵܒܹܿܟ ܒܐܝܼܕܹܗ ܩܕܼܵܡ ܚܲܙܵܝܹ̈ܐ<EOS>ܘܲܒܼܓܲܠ̈ܝܵܬܼܵܐ ܡܲܟܼܪܸܙ ܚܲܝܠܵܐ ܕܸܲܬܼܚܝܼܪ̈ܵܬܼܵܐ<EOS>ܘܐܲܝܟ ܕܲܒܼܛܘܼܦܣܵܐ ܡܚܵܘܸܐ ܠܥܲܝܢܹ̈ܐ ܕܪ̈ܓܼܫܲܝܼ ܦܲܓܼܪܵܐ<EOS>ܚܲܝܠܵܐ ܟܲܣܝܵܐ ܕܲܟܼܣܸܐ ܒܪܘܼܫܡܵܐ ܡܸܬܼܚܲܙܝܵܢܵܐ<EOS>ܐܘܿ ܥܲܦܪܵܐ ܕܪܵܫܹ̇ܡ ܥܵܢܹ̈ܐ ܒܪܘܼܫܡܵܐ ܕܡ̇ܪܹܗ<EOS>ܘܲܡܚܲܬܸܿܡ ܠܵܗ̇ ܠܫܸܡ ܟܲܣܝܘܼܬܹܗ ܒܐܵܬ̤ܐ ܓܠܝܼܬܼܵܐ<EOS>ܐܹܝܘ ܥܲܦܪܵܢܵܐ ܕܐܲܚܝܼܕܼ ܪܘܼܚܵܐ ܒܪܹܫ ܠܸܫܵܢܹܗ<EOS>ܘܓܼܵܙܲܪ ܥܵܘ̣ܠܵܐ ܕܢܲܦܫܵܐ ܘܦܲܓܼܪܵܐ ܒܡܸܠܲܬܼ ܦܘܼܡܹܗ<EOS>ܐܹܝܘ ܡ̇ܝܘܿܬܼܵܐ ܕܲܩܒܼܝܼܥ ܒܦܘܼܡܹܗ ܢܸܒܼܥܵܐ ܪܲܒܵܐ<EOS>ܘܡܲܫܩܸܐ ܚܲܝܹ̈ܐ ܠܵܐ ܡ̇ܝ̈ܘܿܬܹܐ ܠܲܒܼܢܲܝ̈ ܓܸܢܣܹܗ<EOS>ܐܹܝܘ ܡܸܣܟܹܿܢܵܐ ܒܲܪ ܡܸܣܟܹܿܢܹ̈ܐ ܕܲܥ̣ܬܲܪ ܡܸܢܫܹܠܝ<EOS>ܘܲܫܪܝܼ ܡܦܲܠܸܓܼ ܥܘܼܬܼܪܵܐ ܕܪܘܼܚܵܐ ܕܠܲܝܬܿ ܠܐܲܒܼܵܗܵܘ̈ܗܝ<EOS>ܐܹܝܘ ܥܲܦܪܵܢܵܐ ܕܥܲܦܪܹܗ ܣܵܗܹ̇ܕܼ ܥܲܠ ܫܝܼܛܘܼܬܹܗ<EOS>ܕܩܲܒܸܿܠ ܚܲܝܠܵܐ ܕܢܸܒܼܪܸܐ ܗܘ̤ ܠܹܗ ܒܪܝܼܬܼܵܐ ܚܕܲܬܵܐ<EOS>ܒܪܝܼܬܼܵܐ ܚܕܲܬܵܐ ܐܲܠܸܦ ܛܵܒܼܵܐ ܠܲܒܼܢܲܝ̈ ܒܲܝܬܹܿܗ<EOS>ܕܲܢܚܲܕܿܬܼܘܼܢܵܗ̇ ܠܐܘܼܡܵܢܘܼܬܼܵܐ ܕܒܼܵܪܘܿܝܘܼܬܹܗ<EOS>ܥܵܘ̣ܠܵܐ ܕܐ̄ܢܵܫܵܐ ܣܲܬܼܪܹܗ ܠܪܵܘܡܐ ܕܲܥܒ݂ܲܕܼ ܐܝܼܕܼܵܘ̈ܗܝ<EOS>ܘܝܲܗ̣̄ܒܼ ܫܘܼܠܛܵܢܵܐ ܠܲܒܼܢܲܝ̈ܢܵܫܵܐ ܕܬܼܘܼܒܼ ܢܸܒܼܢܘܿܢܵܝܗܝ<EOS>ܚ̣ܙܵܝܗܝ ܠܲܥܒܼܵܕܹ̈ ܕܲܥܬܸ݂ܩ ܘܲܒܼܠܝܼ ܒܡܵܝܘܿܬܼܘܼܬܼܵܐ<EOS>ܘܐܸܬܼܦܲܪܲܣ ܠܹܗ ܦܘܼܪܣܵܐ ܕܚܲܝܹ̈ܐ ܠܵܐ ܡ̇ܝܘܿܬܹ̈ܐ<EOS>ܚ̣ܙܵܐ ܕܪ̈ܵܥܠܵܢ ܗ̣̄ܘܲܝ̈ ܐܸܣܲܝ̈ ܒܲܝܬܹܿܗ ܒܚܵܫܘܿܫܘܼܬܼܵܐ<EOS>ܘܣܵܡ̣ ܫܲܬܸܐܣܵܘ̈ܗܝ ܒܥܘܼܡܩܵܐ ܕܡܲܝ̈ܵܐ ܘܫܲܪܲܪ ܐܸܢܹܝܢ<EOS>ܒܡܲܝ̈ܵܐ ܪ̈ܦܲܝܵܐ ܨܒܼܵܐ ܕܲܢܫܲܪܲܪ ܠܓܼܘܼܫܡܹ̈ܐ ܪ̈ܦܲܝܵܐ<EOS>ܘܲܒܼܚܹܝܠ ܪܘܼܚܵܐ ܢܚܲܝܸܠ ܙܵܘܥܹ̈ܐ ܡܸܨܛܲܠܝܵܢܹ̈ܐ<EOS>ܟܘܼܪܵܐ ܕܡܲܝ̈ܵܐ ܬܲܩܸܢ ܪܸܡܙܹܗ ܐ̄ܪܵܙܵܢܵܐܝܿܬܼ<EOS>ܘܲܚܠܵܦ ܢܘܼܪܵܐ ܫܲܓܼܪܹܗ ܒܪܘܼܚܵܐ ܕܚܹܝܠ ܨܸܒܼܝܵܢܹܗ<EOS>ܠܹܗ ܠܲܥܲܒܼܵܕܵܐ ܥܒ݂ܲܕܼ ܐܘܼܡ̇ܢܵܐ ܥܲܠ ܬܘܼܩܵܢܹܗ<EOS>ܕܗܘ̤ ܠܹܗ ܢܸܣܘܿܟ ܒܟܼܘܼܪܵܐ ܕܡܲܝ̈ܵܐ ܘܪܸܬܼܚܵܐ ܕܪܘܼܚܵܐ<EOS>ܬܵܘ ܚܙܵܘ ܬܸܕܼܡܘܼܪܬܵܐ ܒܡܵܝܘܿܬܼܘܼܬܼܵܐ<EOS>ܘܡ̇ܝ̇ܬܵܐ ܘܚܵܝ̇ܐ ܒܡܸܨܥܵܝܘܼܬܼܵܐ ܕܣܵܥܘܿܪܘܼܬܼܵܗ̇<EOS>ܬܵܘ ܢܸܬܼܒܲܩܸܐ ܒܐ̄ܪܵܙ ܡܝܼܬܼܘܼܬܲܢ ܕܲܒܼܓܼܵܘ ܡܲܝ̈ܵܐ<EOS>ܘܢܸܚܙܸܐ ܬܲܗܪܵܐ ܕܡܸܫܬܲܡܲܫ ܒܲܢ ܐ̄ܪܵܙܵܢܵܐܝܼܬܼ<EOS>ܬܵܘ ܢܸܬܼܩܲܪܲܒܼ ܨܹܝܕܼ ܓܹܐܙܲܒܼܪܹ̈ܐ ܕܓܲܙܲܝ̈ ܥܹܕܿܬܵܐ<EOS>ܘܢܸܫܡܲܥ ܡܸܢܗܘܿܢ ܕܐܲܝܟܲܢ ܝܵܗ̇ܒܿܝܼܢ ܚܲܝܹ̈ܐ ܒܡܲܝ̈ܵܐ<EOS>ܢܸܥܘܿܠ ܥܲܡܗܘܿܢ ܠܲܩܕܼܘܿܫ ܩܘܼܕܼܫܹ̈ܐ ܐ̄ܪܵܙܵܢܵܝܵܐ<EOS>ܘܢܹܐܠܲܦ ܡܸܢܗܘܿܢ ܦܘܼܫܵܩ ܐ̄ܪ̈ܵܙܹܐ ܕܡ̇ܘܬܵܐ ܘܚܲܝܹ̈ܐ<EOS>ܡܵܘܬܵܐ ܘܚܲܝܹ̈ܐ ܐܝܼܬܼܵܘܗܝ ܐ̄ܪ̈ܵܙܵܐ ܕܡܲܥܡܘܿܕܼܝܼܬܼܵܐ<EOS>ܘܬܲܪܬܹܿܝܢ ܒܲܚܕܼܵܐ ܡܸܣܬܲܥܪ̈ܵܢ ܒܹܗ ܒܚܲܕܼ ܟܵܗܢܘܼܬܼܵܐ<EOS>ܒܝܲܕܼ ܟܵܗܢܘܼܬܼܵܐ ܨܒܼܵܐ ܒܵܪܘܿܝܵܐ ܕܢܸܓܼܠܸܐ ܚܲܝܠܹܗ<EOS>ܘܠܵܗ̇ ܗ̄ܘ̣ ܐܲܓܼܥܸܠ ܥܘܼܬܼܪܵܐ ܪܲܒܵܐ ܕܒܲܣܝܼܡܘܼܬܹܗ<EOS>ܠܟܼܵܗܢܹ̈ܐ ܐܲܩܝܼܡ ܐܲܦܸܛܪ̈ܵܘܿܦܹܐ ܥܲܠ ܡܲܪ̈ܗܵܛܵܘܗܝ<EOS>ܕܐܲܝܟ ܫܲܪܝܼܪܹ̈ܐ ܢܦܲܠܓܼܘܼܢ ܥܘܼܬܼܪܵܐ ܠܲܒܼܢܲܝ̈ ܒܲܝܬܹܿܗ<EOS>ܠܗܘܿܢ ܝܲܗ̣̄ܒܼ ܛܲܒܼܥܵܐ ܕܫܸܡ ܐܝܼܬܼܘܼܬܹܗ ܕܠܵܐ ܡܸܬܿܕܲܪܟܵܐ<EOS>ܕܢܸܗܘܘܿܢ ܛܵܒܼܥ̇ܝܼܢ ܠܲܒܼܢܲܝ̈ܢܵܫܵܐ ܒܲܫܡܵܐ ܕܩܘܼܕܼܫܵܐ<EOS>ܛܲܒܼܥܵܐ ܕܲܫܡܹܗ ܡܲܪܡܹܝܢ ܟܠܢܵܫ ܥܲܠ ܡܲܪܥܝܼܬܹܗ<EOS>ܘܲܬܼܠܝܼܬܼܵܐܝܼܬܼ ܪܵܡܫ̇ܝܼܢ ܐ̄ܢܵܫܵܐ ܠܲܒܼܢܲܝ̈ܢܵܫܵܐ<EOS>ܦܲܪܙܠܵܐ ܕܡܸܫܚܵܐ ܐܵܚܹ̇ܕܼ ܟܵܗܢܵܐ ܒܪܹܫ ܨܼܒ̈ܥܵܬܹܗ<EOS>ܘܪܵܫܹ̇ܡ ܦܲܓܼܪܵܐ ܘܪ̈ܓܼܫܹܐ ܕܢܲܦܫܵܐ ܒܚܲܪܝܼܦܘܼܬܹܗ<EOS>ܡܸܫܚܵܐ ܠܵܛܹ̇ܫ ܒܲܪ ܡ̇ܝܘܿܬܹ̈ܐ ܒܡܸܠܲܝ̈ ܦܘܼܡܹܗ<EOS>ܘܲܡܚܲܪܸܦ ܠܹܗ ܐܲܝܟ ܕܲܠܦܲܪܙܠܵܐ ܠܡܸܓܼܙܲܪ ܥܵܘ̣ܠܵܐ<EOS>ܫܡܵܗܹ̈ܐ ܬܠܵܬܼܵܐ ܬܵܢܹ̇ܐ ܒܛܲܟܼܣܵܐ ܚܲܕܼ ܒܵܬܲܪ ܚܲܕܼ<EOS>ܘܲܬܼܠܝܼܬܼܵܐܝܼܬܼ ܡܫܲܡܠܸܐ ܘܓܼܵܡܲ݁ܪ ܐ̄ܪܵܙ ܦܘܼܪܩܵܢܲܢ<EOS>ܐܹܝܘ ܚܲܠܵܫܵܐ ܟܡܵܐ ܪܲܒܿ ܬܲܗܪܵܐ ܕܡܸܫܬܲܡܲܫ ܒܵܟ<EOS>ܘܲܙܥܘܿܪ ܦܘܼܡ̇ܐ ܕܢܹܐܡܲܪ ܕܲܟܼܡܵܐ ܗ̄ܘ̣ ܚܹܝܠ ܒܘܼܕܵܩܹܗ<EOS>ܐܹܘܝ ܬܲܚܬܵܝܵܐ ܟܡܵܐ ܐܸܬܼܥܲܠܲܬ̤ ܬܵܚܘܿܒܼܘܼܬܼܵܟ<EOS>ܘܠܵܐ ܡܨܸܐ ܗܵܘܢܵܐ ܕܢܸܣ̣ܿܩ ܥܲܡܵܟ ܠܐܲܝܟܵܐ ܕܡܲܛܝܼܬܿ<EOS>ܐܹܝܘ ܒܲܪܢܵܫܵܐ ܠܟܼܵܗܢܵܐ ܗ̄ܘ̣ ܐܸܡ̇ܪܹܬܼ ܗܵܠܹܝܢ ܕܐܸܡ̇ܪܹܬܼ<EOS>ܟܡܵܐ ܐܸܫܬܼܠܲܛܬܿ ܕܐܝܼܬܼ ܠܵܟ ܕܬܸܗܘܸܐ ܝܵܗܹ̇ܒܼ ܚܲܝܹ̈ܐ<EOS>ܚܲܝܹ̈ܐ ܝܵܗܹ̇ܒܼ ܟܵܗܢܵܐ ܠܚܲܒܼܪ̈ܵܘܗܝ ܒܝܲܕܼ ܬܸܫܡܸܫܬܹܿܗ<EOS>ܘܐܘܼܪܚܵܐ ܕܵܪܹܫ ܠܲܟܼܢܵܘܵܬܹ̈ܗ ܠܘܵܬܼ ܕܲܥܬܼܝܼ̈ܕܼܵܢ<EOS>ܛܲܟܼܣܵܐ ܕܦܘܼܡ̇ܐ ܡܡܲܠܸܠ ܠܙܵܘܥܹ̈ܐ ܘܲܠܗܲܕܵܡܹ̈ܐ<EOS>ܘܲܚܠܵܦ ܟܠܢܵܫ ܡܲܬܼܪܓܸܿܡ ܩܵܠܹ̈ܐ ܕܫܘܼܒܼܩܵܢ ܥܵܘ̣ܠܵܐ<EOS>ܡܸܫܚܵܐ ܘܡܲܝܵ̈ܐ ܣܵܐܹ̇ܡ ܠܘܼܩܕܼܵܡ ܐܲܝܟ ܫܲܬܼܐܸܣܹ̈ܐ<EOS>ܘܲܒܼܦܸܬܼܓܼܵܡܵܘ̈ܗܝ ܡܫܲܟܼܠܸܠ ܒܵܢܹ̇ܐ ܫܸܡ ܐܝܼܬܼܘܼܬܼܵܐ<EOS>ܒܡܸܫܚܵܐ ܫܲܪܝܵܐ ܘܡܲܝ̈ܵܐ ܪ̈ܦܲܝܵܐ ܢܵܣܹ̇ܿܟ ܦܲܓܼܪܵܐ<EOS>ܘܲܚܠܵܦ ܡܸܕܼܪܵܐ ܡܫܲܚܠܸܦ ܥܵܒܹ̇ܕܼ ܕܲܗܒܼܵܐ ܕܲܟܼܝܵܐ<EOS>ܡܲܡ ܠܵܐ ܢܸܬܼܗܲܪ ܒܚܲܝܠܵܐ ܕܲܩܢܵܬ̤ ܡܸܣܟܹܿܝܢܘܼܬܼܵܢ<EOS>ܕܗܝ̤ ܠܵܗ̇ ܬܲܥܬܲܪ ܡ̣ܢ ܡ̇ܘܗܲܒܼܬܼܵܐ ܕܠܵܐ ܡܸܬܿܕܿܪܟܵܐ<EOS>ܐܲܝܟ ܓܹܐܙܲܒܼܪܵܐ ܩܵܐܹ̇ܡ ܟܵܗܢܵܐ ܒܲܬܼܪܲܥ ܩܘܼܕܼܫܵܐ<EOS>ܘܡܲܪܡܸܐ ܩܠܝܼܕܹ̈ܐ ܕܡܸܠܲܬܼ ܦܘܼܡܹܗ ܘܦܵܬܲ̇ܚ ܚܲܝܹ̈ܐ<EOS>ܫܡܵܗܹ̈ܐ ܬܠܵܬܼܵܐ ܡܲܪܡܸܐ ܒܡܸܫܚܵܐ ܘܲܡܩܲܕܹܿܫ ܠܹܗ<EOS>ܕܢܸܗܘܸܐ ܡܩܲܕܹܿܫ ܛܲܡܐܘܼܬܼ ܐ̄ܢܵܫܵܐ ܒܩܲܕܼܝܼܫܘܼܬܹܗ<EOS>ܒܫܸܡ ܟܲܣܝܘܼܬܹܗ ܪܵܫܹ̇ܡ ܦܲܓܼܪܵܐ ܡܸܬܼܚܲܙܝܵܢܵܐ<EOS>ܘܥܵܐܹ̇ܠ ܚܲܝܠܵܐ ܕܚܘܼܪܦܹܗ ܕܲܫܡܵܐ ܥܕܲܡ̇ܐ ܠܢܲܦܫܵܐ<EOS>ܐܹܝܘ ܬܸܕܡܘܼܪܬܵܐ ܕܣܵܥܲ݁ܪ ܐ̄ܢܵܫܵܐ ܒܲܕܼܠܵܐ ܕܝܼܠܹܗ<EOS>ܕܪܵܫܹ̇ܡ ܦܲܓܼܪܹܐ ܡܸܨܛܲܠܝܵܢܹ̈ܐ ܘܚܵܫܝܼܢ ܕܲܠܓܼܵܘ<EOS>ܒܛܲܟܼܣܵܐ ܕܐܵܣܝܵܐ ܣܵܥ̇ܲܪ ܐܵܦ ܗܘ̤ ܨܹܝܕܼ ܗܲܕܵܡܹ̈ܐ<EOS>ܕܓܸܵܐܹ̇ܫ ܕܼܠܒܲܪ ܘܡܲܕܼܪܸܟ ܚܲܫܵܐ ܕܹܝܕܼ ܓܵܘܝܹ̈ܐ<EOS>ܠܦܲܓܼܪܵܐ ܘܢܲܫܵܐ ܡܩܲܪܸܒܼ ܦܘܼܪ̈ܣܹܐ ܕܐܘܼܡܵܢܘܼܬܹܗ<EOS>ܘܓܲܠܝܵܐ ܘܟܲܣܝܵܐ ܡܲܐܣܸܐ ܒܚܲܝܠܵܐ ܐܲܠܵܗܵܝܵܐ<EOS>ܐܲܠܵܗܵܐܝܼܬܼ ܡܡܲܪܸܟ ܣܲܡܵܐ ܕܡܲܓܼܥܲܠ ܒܐܝܼܕܼܵܘ̈ܗܝ<EOS>ܘܲܠܟܼܠ ܟܹܐܒܼܝܼ̈ܢ ܡܲܐܣܸܐ ܒܚܲܝܠܹܗ ܘܠܵܐ ܡܸܬܼܒܲܨܲܪ<EOS>ܐܲܝܟ ܚܵܢܘܼܬܼܵܐ ܦܬܲܚ̣ ܠܹܗ ܬܲܪܥܵܐ ܕܗܲܝܟܲܠ ܩܘܼܕܫܵܐ<EOS>ܘܣܵܥܲ݁ܪ ܡܲܪ̈ܥܹܐ ܘܥܵܨ̇ܒܼ ܟܹܐܒܹ̈ܐ ܕܲܟܼ̈ܢܵܘܵܬܹܗ<EOS>ܒܪܘܼܫܡܵܐ ܕܲܠܒܲܪ ܓܵܐܹ̇ܫ ܟܹܐܒܹ̈ܐ ܟܣܲܝ̈ܵܐ ܕܠܓܼܵܘ<EOS>ܘܐܲܪܟܸܿܢ ܣܵܐܹ̇ܡ ܣܲܡܵܐ ܕܪܘܼܚܵܐ ܒܐܵܬ̤ܐ ܕܡܲܝ̈ܵܐ<EOS>ܒܩܵܠܵܐ ܓܲܠܝܵܐ ܡܲܟܼܪܸܙ ܚܲܝܠܵܐ ܕܲܣܬܼܝܼܪ̈ܵܬܹܗ<EOS>ܘܲܒܼܠܸܫܵܢܹܗ ܡܦܲܠܸܓܼ ܥܘܼܬܼܪܵܐ ܪܘܼܚܵܢܵܝܵܐ<EOS>ܩܵܠܹ̈ܐ ܡܲܫܡܲܥ ܒܐܸܕܢܲܝ̈ ܥܵܢ̈ܐ ܟܲܕܼ ܪܵܫܹ̇ܡ ܠܵܗ̇<EOS>ܘܨܵܝ̇ܬܵܐ ܒܚܘܼܒܵܐ ܫܡܵܗܹ̈ܐ ܬܠܵܬܼܵܐ ܟܲܕܼ ܡܸܬܼܟܲܪܙܝܿܢ<EOS>ܒܲܫܡܵܐ ܕܐܲܒܼܵܐ ܘܕܲܒܼܪܵܐ ܘܪܘܼܚܵܐ ܡܚܲܬܸܿܡ ܡܸܠܵܘ̈ܗܝ<EOS>ܘܲܡܫܲܪܲܪ ܠܹܗ ܠܐܲܝܢܵܐ ܕܥܵܡܹ̇ܕܼ ܒܲܫܡܵܗܲܝ̈ܗܘܿܢ<EOS>ܫܡܵܗܹ̈ܐ ܬܠܵܬܼܵܐ ܨܵܐܲܪ ܒܐܲܦܵܘ̈ܗܝ ܒܲܕܼܡܘܼܬܼ ܣܲܟܿܪܵܐ<EOS>ܕܢܸܚܙܹܐ ܛܪܘܼܢܵܐ ܨܠܸܡ ܐܝܼܬܼܘܼܬܼܵܐ ܒܪܹܫ ܒܲܪܢܵܫܵܐ<EOS>ܠܒܸܗܬܲܬܼ ܫܹܐܕܹ̈ܐ ܗ̄ܝܼ ܥܸܠܲܬܼ ܪܘܼܫܡܵܐ ܕܲܒܼܒܹܝܬܼ ܥܲܝܢܹ̈ܐ<EOS>ܕܡ̇ܐ ܕܡܸܬܼܒܲܩܹܝܢ ܒܪܹܫ ܒܲܪܢܵܫܵܐ ܢܚܘܼܒܼܘܼܢ ܡܸܢܹܗ<EOS>ܡܸܛܠܵܬܼܗܘܿܢ ܗܵܘܹ̇ܝܢ ܐ̄ܪ̈ܵܙܹܐ ܕܡܸܫܚܵܐ ܘܡܲܝ̈ܵܐ<EOS>ܕܢܸܗܘܘܿܢ ܙܷܲܢܵܐ ܠܘܼܩܒܲܠ ܩܹܐܪܣܵܐ ܕܬܲܟܼܬܿܘܼܫܲܝ̈ܗܘܿܢ<EOS>ܙܲܝܢܵܬ ܗ̄ܘ̣ ܡܸܫܚܵܐ ܕܡܸܬܼܡܲܫܚܝܼܢ ܒܹܗ ܐܲܪ̈ܥܵܢܵܝܹܐ<EOS>ܕܠܵܐ ܢܸܬܿܬܲܚܕܿܘܼܢ ܡ̣ܢ ܪ̈ܘܼܚܵܢܹܐ ܒܕܲܪܵܐ ܟܲܣܝܵܐ<EOS>ܛܲܒܼܥܵܐ ܗ̄ܘ̣ ܪܲܒܵܐ ܕܲܡܠܸܟ ܡܲܠ̈ܟܹܿܐ ܕܡܸܬܿܛܲܒܼܥܝܼܢ ܒܹܗ<EOS>ܕܢܸܗܘܘܿܢ ܦܵܠ̇ܚܝܼܢ ܒܐܸܣܛܵܕܼܝܼܘܿܢ ܪܘܼܚܵܢܵܝܬܵܐ<EOS>ܒܒܹܝܬܼ ܥܲܝܢܵܝ̈ܗܘܿܢ ܡܩܲܒܿܠܝܼܢ ܛܲܒܼܥܵܐ ܪܘܼܚܵܢܝܵܐ<EOS>ܕܢܸܗܘܸܐ ܢܲܗܝܼܪ ܠܥܹܝܢ ܡܲܠܲܐܟܹ̈ܐ ܘܲܒܼܢܲܝ̈ܢܵܫܵܐ<EOS>ܒܲܕܼܡܘܼܬܼ ܦܵܥܠܹ̈ܐ ܚܦܝܼܛܹ̈ܐ ܩܵܝ̇ܡܝܼܢ ܒܲܬܼܪܲܥ ܡܲܠܟܵܐ<EOS>ܘܟܼܵܗܢܵܐ ܒܪܹܫܗܘܿܢ ܐܲܝܟ ܪܲܒܿ ܚܲܝܠܵܐ ܒܪܹܫ ܡܲܪܥܝܼܬܹܗ<EOS>ܐܲܝܟ ܕܲܠܩܹܐܪܣܵܐ ܡܩܝܼܡ ܣܸܕܼܪ̈ܲܝܗܘܿܢ ܒܥܸܕܼܵܢ ܐ̄ܪ̈ܵܙܹܐ<EOS>ܕܢܸܗܘܘܿܢ ܫܵܕܹܝܢ ܓܹܐܪܹ̈ܐ ܫܢܝܼܢܹ̈ܐ ܒܲܒܼܥܸܠܕܲܪܵܐ<EOS>ܓܐܪܹ̈ܐ ܕܡܸܠܹ̈ܐ ܡܪܲܟܸܿܒܼ ܣܵܐܹ̇ܡ ܒܓܼܵܘ ܦܘܼܡܲܝ̈ܗܘܿܢ<EOS>ܕܢܸܗܘܘܿܢ ܚܵܠܝܼܢ ܠܘܼܩܒܲܠ ܒܝܼܫܵܐ ܕܫܲܥܒܸܿܕܼ ܐܸܢܘܿܢ<EOS>ܢܝܼܫܵܐ ܬܵܪܹܝܨ ܩܕܼܵܡ ܥܲܝܢܲܝ̈ܗܘܿܢ ܕܢܸܬܿܕܲܡܘܿܢ ܒܹܗ<EOS>ܘܐܲܝܟ ܕܲܒܼܝܲܬܼܪܵܐ ܡ̇ܬܲܚ ܡܸܠܹ̈ܐ ܒܠܸܫܵܢܲܝ̈ܗܘܿܢ<EOS>ܠܒܼܘܼܩܝܵܐ ܥܵܐ̇ܠܝܼܢ ܒܫܘܼܪܵܝ ܩܹܐܪܣܵܐ ܕܐܸܙܕܲܡܲܢܘ ܠܹܗ<EOS>ܟܲܕܼ ܡܸܬܼܒܲܚܪܝܼܢ ܒܝܲܕܼ ܬܵܘܕܿܝܼܬܼܵܐ ܕܪܸ̈ܥܝܵܢܲܝܗܘܿܢ<EOS>ܐܲܝܟ ܕܲܒܼܩܘܼܫܬܵܐ ܩܵܐܹ̇ܡ ܟܵܗܢܵܐ ܒܪܹܫ ܣܸܕܼܪ̈ܲܝܗܘܿܢ<EOS>ܘܡܲܚܵܘܸܐ ܠܗܘܿܢ ܢܝܼܫܵܐ ܕܩܘܼܫܬܵܐ ܕܢܸܚܢܘܿܢ ܫܲܦܝܼܪ<EOS>ܟܵܦ̇ܪܝܼܢ ܒܢܝܼܫܵܐ ܒܢܝܼܫܵܐ ܘܚܲܝܠܹܗ ܘܲܕܼܡܲܠܲܐܟܼܵܘ̈ܗܝ<EOS>ܘܐܲܟܸܿܢ ܨܐܲ݁ܪ ܢܝܼܫܵܐ ܕܡܲܠܟܵܐ ܒܒܹܝܬܼ ܥܲܝܢܲܝ̈ܗܘܿܢ<EOS>ܟܵܦ̇ܪܝܼܢ ܘܡ̇ܘܕܹܿܝܢ ܬܲܪܬܹܿܝܢ ܒܲܚܕܼܵܐ ܕܠܵܐ ܦܘܼܠܵܓܼܵܐ<EOS>ܟܦܘܼܪܝܵܐ ܒܒܼܝܼܫܵܐ ܘܬܼܵܘܕܲܝܼܬܼ ܠܸܒܵܐ ܒܫܸܡ ܐܝܼܬܼܘܼܬܼܵܐ<EOS>ܩܝܵܡܵܐ ܡܩܝܼܡܝܼܢ ܒܝܲܕܼ ܟܵܗܢܘܼܬܼܵܠ ܨܹܝܕܼ ܐܝܼܬܼܘܼܬܼܵܐ<EOS>ܕܠܵܐ ܬܘܼܒܼ ܗܵܦܟܿܝܼܢ ܨܹܝܕܼ ܣܵܛܵܢܵܐ ܒܣܘܼܥܪ݁ܵܢܲܝܗܘܿܢ<EOS>ܠܟܼܵܣܢܵܐ ܝܵܗ̇ܒܿܝܼܢ ܫܘܼܘܕܵܝ ܡܸܠܹ̈ܐ ܕܪܸ̈ܥܝܵܢܲܝܗܘܿܢ<EOS>ܘܡܲܥܸܠ ܩܵܪܹܐ ܨܕܼܵܡ ܨܸܒܼܝܵܢܵܐ ܐܲܠܵܗܵܝܵܐ<EOS>ܬܪܲܥ ܩܲܪܛܲܝܣܵܐ ܕܒܹܝܬܼ ܡܲܠܟܿܘܼܬܼܵܐ ܐܲܚܝܼܕܼ ܒܐܝܼܕܼܵܘ̈ܗܝ<EOS>ܘܫܲܠܝܼܛ ܗ̄ܘ̣ ܠܹܗ ܕܢܸܟܼܬܿܘܿܒܼ ܐ̄ܢܵܫܵܐ ܒܝܲܕܼ ܦܵܠܵܛܝܼܢ<EOS>ܒܲܫܡܵܗܲܝ̈ܗܘܿܢ ܩܵܪܹܐ ܘܲܡܩܝܼܡ ܥܲܒܼ̈ܕܲܝ ܡܲܠܟܵܐ<EOS>ܘܡܲܥܒܲܪ ܚܲܕܼ ܚܲܕܼ ܘܛܵܒܲ݁ܥ ܒܐܲܦܵܘ̈ܗܝ ܛܲܒܼܥܵܐ ܕܡܸܫܚܵܐ<EOS>ܒܩܵܠ ܦܸܬܼܓܼܵܡܵܘ̈ܗܝ ܡܲܟܼܪܸܙ ܚܲܝܠܵܐ ܕܲܟܼܣܸܐ ܒܡܸܠܵܘ̈ܗܝ<EOS>ܕܲܕܼܡܲܢ ܐܸܢܘܿܢ ܘܲܫܡܵܐ ܕܡܲܢ̣ܘܼ ܕܡܸܬܿܛܲܒܼܥܝܼܢ ܒܹܗ<EOS>ܦܠܵܢ ܠܲܡ ܥܲܒܼܕܵܐ ܗ̄ܘ̣ ܕܲܡܠܸܟ ܡܲܠ̈ܟܹܿܐ ܕܲܠܥܸܠ ܘܕܲܠܬܲܚܬܿ<EOS>ܘܒܲܫܡܹܗ ܡܛܲܒܲܥ ܕܢܸܗܘܸܐ ܦܵܠ̇ܲܚ ܐܲܝܟ ܨܸܒܼܝܵܢܹܗ<EOS>ܫܸܡ ܐܝܼܬܼܘܼܬܼܵܐ ܡܡܲܕܸܿܟ ܒܐܝܼܕܼܵܘ̈ܗܝ ܥܲܡܹܗ ܕܡܸܫܚܵܐ<EOS>ܘܪܸܫܹ̇ܡ ܘܐܲܡܲ݁ܪ ܐܲܒܼܵܐ ܘܲܒܼܪܵܐ ܘܪܘܼܚܵܐ ܕܩܘܼܕܼܫܵܐ<EOS>ܡܸܬܼܪܫܸܡ ܐܲܡܲ݁ܪ ܠܦܵܢ ܒܲܫܡܵܗܹ̈ܐ ܬܠܵܬܼܵܐ ܕܲܫܘܹܝܢ<EOS>ܕܠܲܝܬܿ ܦܘܼܪܫܵܢܵܐ ܕܩܲܫܝܼܫ ܘܲܙܥܘܿܪ ܒܹܝܬܼ ܚܲܕܼ ܠܲܐ̄ܚܪܹܝܢ<EOS>ܠܵܘ ܪܵܫܹ̇ܡ ܐ̄ܢܵܐ ܐܵܡܲ݁ܪ ܟܵܗܢܵܐ ܐܸܠܵܐ ܕܡܸܬܼܪܫܸܡ<EOS>ܕܠܵܐ ܕܝܼܠܹܗ ܗ̄ܘ̣ ܛܲܒܼܥܵܐ ܕܡܲܪܡܸܐ ܐܸܠܵܐ ܕܡ̇ܪܹܗ<EOS>ܗܘ̤ ܡܸܨܥܵܝܵܐ ܗ̄ܘ̣ ܕܲܓܼܒܸܐ ܒܛܲܝܒܿܘܼ ܠܲܡܫܲܡܵܫܘܼ<EOS>ܘܒܲܕܼܠܵܐ ܕܝܼܠܹܗ ܪܵܕܹܦ ܥܵܘ̣ܠܵܐ ܘܝܵܗܹ̇ܒܼ ܪܘܼܚܵܐ<EOS>ܒܫܸܡܚܵܐ ܓܼܠܝܵܐ ܡܚܵܘܸܐ ܚܲܝܠܵܐ ܕܐܝܼܬܼ ܒܲܫܡܵܗܹ̈ܐ<EOS>ܕܲܡܨܸܐ ܡܫܲܪܲܪ ܪܲܦܝܘܼܬܼ ܐ̄ܢܵܫܵܐ ܒܲܕܼܠܵܐ ܓܼܠ̈ܝܵܢ<EOS>ܫܡܵܗܹ̈ܐ ܬܠܵܬܼܵܐ ܬܵܢܹ̇ܐ ܒܡܸܫܚܵܐ ܒܐ̄ܢܵܫܵܐ ܟܠܹܗ<EOS>ܕܠܵܐ ܢܲܟܿܘܿܢܵܝܗܝ ܫܹܐܕܹ̈ܐ ܛܪ̈ܘܼܢܹܐ ܘܚܲܫܹ̈ܐ ܠܙܝܼ̈ܙܹܐ<EOS>ܠܵܐ ܗ̄ܘ̣ܵܐ ܒܡܸܫܚܵܐ ܗ̄ܘ̣ ܕܢܵܛܲܪ ܐ̄ܢܵܫܵܐ ܡ̣ܢ ܢܸܟܼܝܵܢܹ̈ܐ<EOS>ܚܹܝܠ ܐܝܼܬܼܘܼܬܼܵܐ ܗ̄ܘ̣ ܕܘܒܲܩܢܹܐ ܚܲܝܠܵܐ ܠܲܡܚܝܼܠܘܼܬܼܵܐ<EOS>ܡܸܫܚܵܐ ܐܵܬ̤ܐ ܗ̄ܘ̣ ܕܡܲܟܼܪܸܙ ܚܲܝܠܵܐ ܐܲܠܵܗܵܝܵܐ<EOS>ܘܲܒܼܓܲܥ̈ܝܵܬܼܵܐ ܡܫܲܪܲܪ ܥܲܒܼܕܼܵܐ ܗ̄ܘ̣ ܒܲܣܬܼܝܼܪ̈ܵܬܼܵܐ<EOS>ܒܚܲܝܠܵܐ ܕܝܼܠܹܗ ܩܵܢܹ̇ܝܢ ܚܲܝܠܵܐ ܦܲܓܼܪܵܐ ܘܢܲܦܫܵܐ<EOS>ܘܠܵܐ ܬܘܼܒܼ ܩܵܢ̇ܛܝܼܢ ܡ̣ܢ ܢܸܟܼܝܵܢܹ̈ܐ ܕܡ̇ܝܘܿܬܼܘܼܬܼܵܐ<EOS>ܐܲܝܟ ܐܲܬܼܠܹܝܛܹ̈ܐ ܢܵܚ̇ܬܿܝܼܢ ܩܵܝ̇ܡܝܼܢ ܒܐܸܣܛܵܕܼܝܘܿܢ<EOS>ܘܐܵܚ̇ܕܿܝܼܢ ܕܲܪܵܐ ܥܲܡ ܚܘܼܬܼܚܵܬܹ̈ܐ ܪ̈ܦܲܝܵܐ ܕܒܼܗܘܿܢ<EOS>ܗܵܢܵܐ ܚܲܝܠܵܐ ܡܲܩܢܸܐ ܡܸܫܚܵܐ ܕܲܡܫܝܼܚܘܼܬܼܵܐ<EOS>ܠܵܐ ܗ̄ܘ̣ܵܐ ܡܸܫܚܵܐ ܐܸܠܵܐ ܪܘܼܚܵܐ ܕܲܡܚܲܝܸܠ ܠܹܗ<EOS>ܪܘܼܚܵܐ ܡܚܲܝܠܵܐ ܠܲܡܫܝܼܚܘܼܬܼܵܐ ܕܡܸܫܚܵܐ ܪܲܦܚܵܐ<EOS>ܘܗܵܘܹ̇ܐ ܚܝܼܨܵܐ ܒܝܲܕ ܣܘܼܥܪܵܢܵܐ ܕܡܸܫܬܲܡܲܫ ܒܹܗ<EOS>ܒܲܚܠܝܼܨܘܼܬܹܗ ܡܚܲܝܸܨ ܦܲܓܼܪܵܐ ܘܙܵܘܥܲܝ̈ ܢܲܦܫܵܐ<EOS>ܘܲܠܒܼܝܼܒܼܵܐܝܼܬܼ ܐܵܪܥܝܼܢ ܩܹܐܪ̈ܣܹܐ ܠܘܼܩܒܲܠ ܒܝܼܫܵܐ<EOS>ܪܘܼܫܡܵܐ ܕܲܫܡܹܗ ܚܵܙܹ̇ܝܢ ܫܹܐܕܹ̈ܐ ܥܲܠ ܒܲܪܢܵܫܵܐ<EOS>ܘܪܵܥ̇ܠܝܼܢ ܡܸܢܹܗ ܕܚܵܙܹ̇ܝܢ ܒܲܫܡܹܗ ܫܡܵܐ ܝܲܩܝܼܪܵܐ<EOS>ܫܸܡ ܐܝܼܬܼܘܼܬܼܵܐ ܡܕܼܝܼܩ ܡ̣ܢ ܘܼܫܡܵܐ ܕܲܒܼܒܹܝܬܼ ܥܲܝܢܹ̈ܐ<EOS>ܘܒܼܵܗ̈ܬܵܢ ܥܲܝܢܹ̈ܐ ܕܢܲܟܿܘܼܠܬܼܵܢܹ̈ܐ ܕܲܢܚܘܼܘܼܢ ܒܹܗ<EOS>ܫܸܡܫܵܐ ܕܲܬܼܪܹܝܢ ܕܢܲܚ̣ ܡ̣ܢ ܪܵܘܡ̇ܐ ܒܪܹܫ ܒܲܪܢܵܫܵܐ<EOS>ܘܲܒܼܙܲܠܝܼܩܵܘ̈ܗܝ ܪܕܹܦ ܛܘܼܥܝܲܝ ܚܸܫܟܵܐ ܕܲܬܼܪܹܝܢ<EOS>ܬܵܐ ܒܲܪܢܵܫܵܐ ܩܲܠܸܣ ܘܐܵܘܪܸܒܼ ܠܲܡܝܲܩܪܵܢܵܟ<EOS>ܕܥܲܒܼ݂ܕܹܿܗ ܠܦܲܓܼܪܵܟ ܫܸܡܫܵܐ ܕܲܬܼܪܹܝܢ ܒܝܲܕܼ ܡ̇ܘܗܲܒܼܬܹܗ<EOS>ܬܵܐ ܚܲܝܵܒܼܵܐ ܦܪܘܿܥ ܬܵܘܕܿܝܼܬܼܵܐ ܠܲܡܚܲܪܪܵܢܵܟ<EOS>ܕܦܲܪܩܵܟ ܘܚܲܪܪܵܟ ܡ̣ܢ ܫܘܼܥܒܵܕܼܵܐ ܕܒܼܝܼܫܵܐ ܘܡ̇ܘܬܵܐ<EOS>ܬܵܐ ܡ̇ܝܘܿܬܼܵܐ ܗܲܒܼ ܬܸܫܒܿܘܿܚܬܵܐ ܠܚܹܝܠ ܐܝܼܬܼܘܼܬܼܵܐ<EOS>ܕܝܲܗ̣̄ܒܼ ܒܵܟ ܚܲܝܠܵܟ ܕܬܸܙܪܘܿܥ ܚܲܝܹ̈ܐ ܒܡܵܝܘܿܬܼܘܼܬܼܵܐ<EOS>ܩܢܝܼ ܒܟܼܠ ܦܘܼܡܝܼ̈ܢ ܓܸܢܣܹܗ ܕܐܵܕܼܵܡ ܥܲܦܪܵܢܵܝܵܐ<EOS>ܠܗܵܘ̇ ܕܐܲܪܝܼܡܵܟ ܡ̣ܢ ܕܲܚܝܼܚܵܐ ܠܘܵܬܼ ܪܲܒܿܘܼܬܹܗ<EOS>