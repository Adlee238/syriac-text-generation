ܡܺܐܡܪܳܐ ܕܚܰܡܫܳܐ ܕܥܰܠ ܝܰܘܣܶܦ<EOS>ܡܺܐܡܪܳܐ ܕܚܰܡܫܳܐ ܕܥܰܠ ܝܰܘܣܶܦ<EOS>ܟܰܕ ܐܶܟܠܰܬ݀ ܡܳܪܬ݂ܗ ܩܶܪ̈ܨܰܘܗ̱ܝ ܘܰܢܦܰܠ ܒܰܝܬܳܐ ܐܰܣܺܝܪ̈ܶܐ<EOS>ܪܶܓܬ݂ܐ ܣܢܺܝܼܬ݂ܳܐ ܥܰܡ ܢܰܟܦܽܘܼܬ݂ܐ ܠܕܰܐܪܳܐ ܢܶܚܼܬܰܬ݂<EOS>ܬܰܘ ܢܶܬܒܰܩܶܐ ܒܗܳܝ ܙܳܟ݂ܘܬ݂ܐ ܡܰܠܝܰܬ ܬܶܗܪܳܐ<EOS>ܝܰܘܣܶܦ ܙܰܗܝܳܐ ܥܰܡ ܡܶܨܪܳܝܬܳܐ ܩܼܳܡ ܒܰܐܓ݂ܘܢܳܐ<EOS>ܗ̱ܘܰܘ ܚܰܙ̈ܳܝܶܐ ܘܠܰܐܝܢܳܐ ܕܙܳܟ݂ܶܐ ܗܰܒܘ̱ ܩܽܘܠܳܣ̈ܶܐ<EOS>ܥܕܰܡܳܐ ܠܗܳܪܟܳܐ ܪܗܼܰܛ ܗܘܳܐ ܫܰܪܒܶܗ ܟܰܕ ܐܶܬ݂ܡܰܠܰܠ<EOS>ܘܚܳܒܰܬ ܡܶܠܬ݂ܐ ܘܗܽܘܼ ܒܬܰܟ݂ܬܽܘܫܳܐ ܡܶܬ݂ܓܰܢ̱ܒܰܪ ܗܘܳܐ<EOS>ܒܓ݂ܘ ܬܰܘܳܘܢܳܐ ܫܰܒܼܩܶܗ ܡܺܐܡܪܳܐ ܟܰܕ ܡܶܬ݂ܟܰܬܰܫ<EOS>ܢܰܡܠܠܺܝܘܗ̱ܝ ܗܳܫܳܐ ܕܰܐܝܟܰܢ ܢܳܦܼܶܩ ܥܰܡ ܙܳܟ݂ܘܬ݂ܐ<EOS>ܕܬܶܗܪܰܐ ܗ̱ܘ ܨܰܠܡܳܐ ܕܰܠܕܰܟ݂ܝܽܘܬ݂ܐ ܨܳܪ ܗ̱ܘܳܐ ܝܰܘܣܶܦ<EOS>ܢܰܐܼܠܶܦ ܢܼܶܚܙܶܐ ܕܒܰܐܝܠܶܝܢ ܓܰܘ̈ܢܶܐ ܢܣܼܰܟ ܒܶܗ ܫܽܘܦܪ̈ܶܐ<EOS>ܒܰܐܝܢܳܐ ܚܰܝܠܳܐ ܫܼܰܗܺܝ ܠܪܶܓܬ݂ܳܐ ܡܶܢ ܗܰܕܳܡܰܘ̈ܗ̱ܝ<EOS>ܘܰܐܝܕܳܐ ܗ̱ܝ ܥܶܠܬ݂ܐ ܕܒܳܗܿ ܩܿܳܐܶܡ ܗܘܳܐ ܥܰܠ ܙܳܟ݂ܘܬ݂ܐ<EOS>ܐܳܠܨܳܐ ܗ̱ܝ ܗܳܕܶܐ ܕܬܼܶܗܘܶܐ ܓܰܠܝܳܐ ܡܶܛܽܠ ܦܽܘܪܣܳܐ<EOS>ܕܚܰܫܳܐ ܕܪܶܓܬ݂ܐ ܒܡܽܘܢ ܘܰܐܝܟܰܢܳܐ ܕܥܼܶܟ ܡܶܢ ܝܰܘܣܶܦ<EOS>ܪܶܚܡܰܬ ܡܳܪܝܳܐ ܡܠܸܶܐ ܗܘܳܐ ܛܰܠܝܳܐ ܣܰܓܺܝܳܐܺܝܬ݂<EOS>ܘܠܳܐ ܥܿܳܪܶܐ ܗܘܳܐ ܡܶܕܶܡ ܐ̱ܚܪܺܢܳܐ ܕܰܢܕܰܝܰܪ ܒܶܗ<EOS>ܠܽܘܩܒܰܠ ܨܰܠܡܳܗܿ ܕܰܐܠܳܗܽܘܬ݂ܐ ܩܒܺܝܼܥ ܗܘܳܐ ܚܰܘܪܶܗ<EOS>ܘܠܰܐ ܡܰܪܦܶܐ ܗܘܳܐ ܚܙܳܬ݂ܗ ܡܶܢܶܗ ܕܠܳܐ ܢܼܶܬܕܰܘܰܕ<EOS>ܠܳܐ ܝܰܗܼܒ ܐܰܬ݂ܪܳܐ ܠܓܶܕܫܳܐ ܣܰܢܝܳܐ ܒܚܰܟܺܝܡܽܘܬ݂ܗ<EOS>ܕܰܢܩܽܘܡ ܒܶܝܬ ܠܶܗ ܘܰܠܪܰܒܽܘܬ݂ܳܐ ܘܢܶܓܢܶܝܘܗ̱ܝ ܡܶܢܳܗ̇<EOS>ܠܳܐ ܡܚܰܦܶܝܢ ܗ̱ܘܰܘ ܦܶܓ̈ܥܶܐ ܕܥܳܠܡܳܐ ܚܙܳܬ݂ܶ݉ܗ ܡܶܢܶܗ<EOS>ܕܠܳܐ ܢܶܥܽܘܠ ܗܘܳܐ ܚܛܳܗܳܐ ܒܟܰܣܝܳܐ ܘܠܳܐ ܢܰܪܓܶܫ ܒܶܗ<EOS>ܩܢܼܳܐ ܗܘܳܐ ܛܰܠܝܳܐ ܥܰܝܢܳܐ ܕܒܿܳܚܪܳܐ ܢܰܗܺܝܪܳܐܺܝܬ݂<EOS>ܕܡܶܢ ܟܰܕ ܪܰܚܺܝܼܩ ܥܰܘܠܳܐ ܢܶܚܙܶܝܘܗ̱ܝ ܘܢܼܶܥܪܽܘܩ ܡܶܢܶܗ<EOS>ܠܥܶܠ ܐܳܣܿܰܪ ܗܘܳܐ ܟܽܠܶܗ ܚܙܳܬ݂ܗ ܕܬܶܬܢܰܗܰܪ ܗܘܳܬ݂<EOS>ܕܰܗܘܳܬ ܕܳܝܿܩܳܐ ܕܰܠܡܳܐ ܚܛܳܗܳܐ ܒܕܽܘܟܳܐ ܟܰܡܺܝܼܢ<EOS>ܥܰܠ ܡܰܛܰܪܬ݂ܐ ܕܢܼܶܚܙܶܐ ܢܰܦܫܶܗ ܥܺܝܼܪ ܗܘܳܐ ܟܽܠ ܝܽܘܡ<EOS>ܘܡܳܐ ܕܰܫܡܰܥ ܗܘܳܐ ܪܓܶܫܬܳܐ ܕܥܰܘܠܳܐ ܛܥܶܢ ܫܶܪܝܳܢܳܐ<EOS>ܕܰܘܩܳܐ ܥܒܺܝܼܕ ܗܘܳܐ ܗܽܘܼ ܠܰܩܢܽܘܡܶܗ ܕܚܰܟܺܝܼܡܳܐ ܗܘܳܐ<EOS>ܕܕܰܠܡܳܐ ܟܡܺܐܢܳܐ ܒܚܰܕ ܡܶܢ ܓܰܒܺܝ̈ܢ ܥܰܠ ܚܺܐܪܽܘܬ݂ܶܗ<EOS>ܘܡܳܐ ܕܶܐܚܼܰܕ ܗ̱ܘܳܐ ܬܰܪܥܳܐ ܕܢܰܦܫܶܗ ܡܶܢ ܒܺܝܫ̈ܳܬ݂ܐ<EOS>ܦܰܬܚܶܗ ܠܥܳܠܡܳܐ ܥܰܠ ܘܰܢܦܰܩ ܒܶܗ ܕܠܳܐ ܢܶܟ̣ܝܳܢܳܐ<EOS>ܘܡܶܛܽܠ ܗܳܢܳܐ ܟܰܕ ܢܶܩܫܰܬ݀ ܒܶܗ ܚܛܺܝܬ݂ܐ ܬܼܶܥܽܘܠܝ<EOS>ܪܡܶܝܢ ܗ̱ܘܰܘ ܡܽܘܟ̣̈ܠܶܐ ܘܰܣܼܕܺܝܪ ܙܰܝܢܳܐ ܠܥܶܠ ܡܶܢ ܬܰܪ̈ܥܰܘܗ̱ܝ<EOS>ܒܓ݂ܰܘ ܢܰܟܦܽܘܬ݂ܐ ܚܡܺܝܼܠܺܝܢ ܗ̱ܘܰܘ ܠܶܗ ܟܽܠܗܽܘܢ ܓܰܙܰܘ̈ܗ̱ܝ<EOS>ܘܰܪܡܶܝܢ ܛܰܒ̈ܥܶܐ ܕܩܰܕܺܝܫܽܘܬ݂ܐ ܒܟ݂ܽܠܗܽܘܢ ܬܰܪ̈ܥܰܘܗ̱ܝ<EOS>ܐܰܝܢܳܐ ܕܦܿܳܬܰܚ ܬܰܪ̈ܥܶܐ ܕܢܰܦܫܶܗ ܩܕܳܡ ܒܺܝܫ̈ܳܬ݂ܳܐ<EOS>ܥܣܸܺܝܩ ܠܶܗ ܕܢܶܟܠܶܐ ܥܰܘܠܳܐ ܡܶܢܳܗܿ ܕܠܳܐ ܢܼܶܥܽܘܠ ܠܳܗ̇<EOS>ܘܡܶܛܽܠ ܗܳܢܳܐ ܡܳܐ ܕܥܰܠ ܚܰܫܳܐ ܒܬܰܪܥܳܐ ܕܰܦܬܺܝܼܚ<EOS>ܟܡܰܐ ܗ̱ܘ ܬܶܬܟܰܬܰܫܝ ܢܰܦܫܳܐ ܥܰܡܶܗ ܘܰܐܝܿܟܳܐ ܬܶܙܟܶܝܘܗ̱ܝ<EOS>ܐܶܠܳܐ ܚܕܺܝܼܪ ܠܳܗ̇ ܠܢܰܦܫܳܐ ܫܽܘܪܳܐ ܕܰܙܗܺܝܪܽܘܬ݂ܐ<EOS>ܬܪܺܝܥܳܐ ܗ̱ܝ ܟܽܠܳܗ̇ ܘܰܡܕܰܝܫܺܝܢ ܠܳܗ̇ ܚܰܫ̈ܶܐ ܒܺܝܫ̈ܶܐ<EOS>ܐܶܢ ܟܰܕ ܗܽܘܼ ܠܒܰܪ ܠܳܐ ܚܿܳܙܝܳܐ ܠܶܗ ܠܥܰܘܠܳܐ ܣܰܢܝܳܐ<EOS>ܡܳܐ ܕܥܰܠ ܠܶܗ ܠܳܗ̇ ܡܶܨܛܰܒܥܳܐ ܠܳܗ̇ ܒܗܰܢܺܝܽܐܘܬ݂ܶܗ<EOS>ܐܶܢ ܡܶܢ ܪܽܘܚܩܳܐ ܠܳܐ ܡܶܬܒܰܝܢܳܐ ܒܦܰܚܳܐ ܕܰܨܠܸܶܐ<EOS>ܡܳܐ ܕܢܼܶܦܠܰܬ ܠܳܗ̇ ܒܠܶܐܘܬ݂ܐ ܠܡܰܚܣܶܢ ܦܿܳܠܛܳܐ ܡܶܢܶܗ<EOS>ܐܰܝܿܢܳܐ ܕܪܳܡܶܐ ܚܙܳܬ݂ܶܗ ܘܚܿܳܐܰܪ ܢܰܗܺܝܪܳܐܺܝܬ݂<EOS>ܗܳܢܳܐ ܡܿܰܡܶܕ ܡܶܢ ܢܶܟܝ̈ܳܢܶܐ ܟܰܕ ܠܳܐ ܠܳܐܶܐ<EOS>ܡܶܢ ܟܰܕ ܪܰܚܺܝܼܩ ܚܰܫܳܐ ܡܶܢܶܗ ܡܶܣܬܰܟܰܠ ܠܶܗ<EOS>ܘܠܿܳܒܶܫ ܙܰܝܢܳܐ ܘܢܿܳܦܶܩ ܠܽܐܘܪܥܶܗ ܘܰܡܕܰܥܶܟ ܠܶܗ<EOS>ܙܗܺܝܼܪܳܐ ܝܰܘܣܶܦ ܒܰܕܓ݂ܽܘܢ ܐܶܡܼܰܕ ܡܶܢ ܣܽܘܓܦܳܢܳܐ<EOS>ܕܟܰܕ ܪܰܚܺܝܼܩ ܗ̱ܘܳܐ ܚܛܳܗܳܐ ܡܶܢܶܗ ܚܼܙܳܝܗ̱ܝ ܘܰܥܼܪܰܩ ܗ̱ܘܳܐ<EOS>ܕܳܩܶܗ ܠܥܰܘܠܳܐ ܕܰܢܦܼܰܩ ܢܺܐܼܬ݂ܐ ܥܠܰܘܗ̱ܝ ܡܶܢ ܐܰܬ݂ܪܶܗ<EOS>ܘܥܼܰܠ ܠܶܗ ܗܽܘܼ ܠܶܗ ܘܫܰܒܼܩܳܗܿ ܠܒܺܝܼܫܬܳܐ ܠܒܰܪ ܡܶܢ ܬܰܪܥܳܐ<EOS>ܐܶܢ ܡܶܢ ܪܽܘܚܩܳܐ ܬܼܶܚܙܶܐ ܚܛܳܗܳܐ ܘܬܼܶܥܪܽܘܩ ܡܶܢܶܗ<EOS>ܡܚܺܝܼܠ ܗܽܘ ܡܶܢܳܟ ܢܺܐܼܬ݂ܐ ܒܬܰܪܥܳܟ ܡܳܐ ܕܰܚܙܰܝܬܳܝܗ̱ܝ<EOS>ܐܶܢ ܕܶܝܢ ܬܰܪܟܶܢ ܚܰܘܪܳܟ ܡܶܢܶܗ ܥܰܕ ܥܿܳܐܶܠ ܠܳܟ݂<EOS>ܐܳܚܿܶܕ ܢܽܘܡܝ ܘܰܡܦܿܰܫܰܚ ܠܳܟ ܒܰܠܙܺܝܙܽܘܬ݂ܗ<EOS>ܚܛܳܗܳܐ ܒܰܐܬ݂ܪܶܗ ܚܰܝܠܳܐ ܐܺܝܬ ܒܶܗ ܕܓܰܢ̱ܒܳܪܽܘܬ݂ܐ<EOS>ܘܡܳܐ ܕܳܐܚܶܕ ܠܳܗ̇ ܠܢܰܦܫܳܐ ܚܳܪܒܳܐ ܘܗܽܘܼ ܠܳܐ ܥܿܳܪܶܩ<EOS>ܢܰܦܫܳܐ ܙܗܺܝܼܪܬܳܐ ܐܳܚܿܕܳܐ ܬܰ̈ܪ̈ܥܶܐ ܕܠܳܐ ܢܼܶܥܽܘܠ ܠܳܗ̇<EOS>ܘܝܿܳܬ݂ܒܳܐ ܒܫܶܠܝܳܐ ܕܰܒܢܽܘܟ݂ܪܳܝܳܐ ܠܳܐ ܐܶܫܬܰܓܫܰܬ݂݀<EOS>ܫܦܸܶܐ ܗܘܳܐ ܝܰܘܣܶܦ ܘܰܡܫܰܝܰܢ ܗܘܳܐ ܡܶܢ ܒܺܝܫ̈ܳܬ݂ܐ<EOS>ܘܡܶܛܽܠܗܳܢܳܐ ܚܙܳܗܿ ܗܘܳܐ ܠܒܺܝܼܫܬܳܐ ܘܫܰܢܺܝ ܡܶܢܳܗܿ<EOS>ܪܺܝܼܚܳܐ ܕܥܰܘܠܳܐ ܡܚܳܝܗ̱ܝ ܡܶܢ ܪܽܘܚܩܳܐ ܘܫܰܪܺܝ ܥܿܳܪܶܩ<EOS>ܕܠܳܐ ܢܼܶܡܛܶܐ ܗܘܳܐ ܩܢܽܘܡܶܗ ܢܰܩܕܳܐ ܠܗܳܝ ܛܰܐܡܽܘܬ݂ܐ<EOS>ܣܰܘܩܳܐ ܩܢܶܐ ܗ̱ܘܳܐ ܪܰܓܽܘܫܬܳܢܳܐ ܕܝܿܳܕܰܥ ܢܼܶܦܪܽܘܫ<EOS>ܕܰܐܝܿܟܳܐ ܕܺܐܝܼܬ ܗܘܳܐ ܪܺܝܼܚܳܐ ܕܥܰܘܠܳܐ ܢܼܶܥܪܽܘܩ ܡܶܢܶܗ<EOS>ܡܶܢ ܡܶܨܪܝܳܬܳܐ ܪܺܝܼܚܳܐ ܕܡܰܘܬܳܐ ܡܿܳܚܶܐ ܗܘܳܐ ܠܶܗ<EOS>ܘܥܰܠ ܕܰܣܒܼܰܟ ܗ̱ܘܳܐ ܪܺܝܼܚܳܐ ܒܡܳܐܢ̈ܰܘܗ̱ܝ ܐܰܪܦܺܝܼ ܐܶܢܽܘܢ<EOS>ܩܰܒܶܠ ܥܠܰܘܗ̱ܝ ܕܰܫܠܺܝܼܚ ܢܼܶܦܽܘܩ ܡܶܢ ܩܰܝܛܽܘܢܳܐ<EOS>ܘܠܳܐ ܢܟܰܘܰܪ ܒܶܗ ܪܺܝܼܚܳܐ ܕܥܰܘܠܳܐ ܒܓ݂ܰܘ ܬܰܘܳܘܢܳܐ<EOS>ܠܳܐ ܣܰܝܒܰܪ ܗܘܳܐ ܣܰܘܩܶܗ ܢܰܩܕܳܐ ܠܗܰܘ ܬܶܢܳܢܳܐ<EOS>ܕܢܽܘܪܳܐ ܓܢܺܝܒܬ݂ܳܐ ܕܢܶܦܩܰܬ݀ ܕܬܼܰܘܩܶܕܝ ܡܳܐ ܕܠܳܐ ܕܺܝܠܳܗ̇<EOS>ܗܿܳܢܰܘ ܕܰܐܪܳܐ ܕܓܰܢ̱ܒܳܪܽܘܬ݂ܐ ܠܰܕܚܿܳܐܰܪ ܒܶܗ<EOS>ܕܰܥܠܰܝܡܽܘܬ݂ܐ ܬܼܶܙܟܶܐ ܠܪܶܓܬ݂ܳܐ ܒܓܰܘ ܬܰܘܳܘܢܳܐ<EOS>ܟܡܺܐܢܳܐ ܚܰܕܪܶܗ ܠܗ̇ܰܘ ܢܰܨܺܝܼܚܳܐ ܒܓ݂ܰܘ ܩܰܝܛܽܘܢܳܐ<EOS>ܘܕܰܡܛܰܝܰܒ ܗܘܳܐ ܠܳܐ ܝܰܗܼܒ ܐܺܝܼܕܳܐ ܠܚܰܝܿܳܒܽܘܬ݂ܐ<EOS>ܩܺܐܪܣܳܐ ܫܓܺܝܫܳܐ ܒܰܐܬ݂ܪܳܐ ܐܰܠܺܝܨܳܐ ܡܛܳܝܗ̱ܝ ܡܶܢ ܫܶܠܝܳܐ<EOS>ܘܥܰܠ ܕܰܥܬܺܝܼܕ ܗܘܳܐ ܩܕܳܡ ܥܶܕܳܢܳܐ ܙܟܼܳܐ ܠܡܰܦܽܘܠܬܳܐ<EOS>ܩܪܽܘܒܘ ܫܳܡܽܘ̈ܥܶܐ ܘܰܚܼܙܰܘ ܕܰܐܪܳܐ ܕܰܡܠܸܶܐ ܬܶܗܪܳܐ<EOS>ܥܠܰܝܡܳܐ ܕܡܿܰܩܪܶܒ ܠܽܘܩܒܰܠ ܐܰܢ̱ܬܬ݂ܳܐ ܒܓ݂ܰܘ ܬܰܘܳܘܢܳܐ<EOS>ܡܳܪܬܳܐ ܕܒܿܳܥܝܳܐ ܦܽܘܪܣܳܐ ܠܥܰܒܕܳܐ ܘܠܳܐ ܥܿܳܢܶܐ ܠܳܗ̇<EOS>ܛܰܠܝܳܐ ܕܫܿܳܐܶܛ ܠܰܐܢ̱ܬܰܬ݀ ܡܳܪܶܗ ܘܠܳܐ ܚܿܳܐܰܪ ܒܳܗܿ<EOS>ܪܶܓܬ݂ܐ ܣܢܺܝܼܬ݂ܐ ܡܶܬܒܰܣܪܳܐ ܗܘܳܬ ܡܶܢ ܛܰܠܝܽܘܬ݂ܐ<EOS>ܘܩܰܕܺܝܫܽܘܬ݂ܐ ܕܠܶܒܼܟܰܬ݀ ܐܰܬ݂ܪܳܐ ܒܰܥܠܰܝܡܽܘܬ݂ܐ<EOS>ܚܒܺܝܼܫ ܗܘܳܐ ܛܰܠܝܳܐ ܒܓ݂ܰܘ ܢܳܡܰܪܬܳܐ ܥܰܡ ܐܰܪܝܽܘܬ݂ܐ<EOS>ܘܥܰܠ ܕܰܠܒܺܝܼܒ ܗܘܳܐ ܒܰܐܬ݂ܪܳܗܿ ܚܰܣܢܳܗܿ ܘܶܐܡܼܰܕ ܡܶܢܳܗܿ<EOS>ܣܼܥܰܬ ܡܶܨܪܳܝܬܳܐ ܥܠܰܘܗ̱ܝ ܕܰܪܓܺܝܓ݂ܳܐ ܒܓ݂ܰܘ ܩܰܝܛܽܘܢܳܗ̇<EOS>ܘܥܰܠ ܕܰܥܬܺܝܼܕ ܗܘܳܐ ܕܢܼܶܛܽܘܪ ܓܰܙܶܗ ܘܠܳܐ ܐܶܬ݂ܪܰܦܺܝ<EOS>ܒܕܽܘܟܬ݂ܳܐ ܕܓܰܢܝܳܐ ܡܶܢ ܚܰܙ̈ܳܝܶܐ ܚܙܳܝܗ̱ܝ ܠܰܐܠܳܗܳܐ<EOS>ܘܰܕܚܼܶܠ ܢܼܶܥܒܶܕ ܥܰܘܠܳܐ ܒܟܰܣܝܳܐ ܕܒܶܗ ܚܿܳܐܰܪ ܗܘܳܐ<EOS>ܠܓ݂ܰܘ ܡܶܢ ܬܰܪ̈ܥܶܐ ܐ̱ܚܺܝ̈ܕܶܐ ܕܳܩܶܗ ܠܗܰܘ ܒܿܳܚܰܪ ܟܽܠ<EOS>ܕܰܨܕܺܝܕ ܚܿܳܐܰܪ ܘܰܒܟܰܣܝ̈ܳܬ݂ܳܐ ܘܰܒܓ̈ܰܠܝܳܬ݂ܳܐ<EOS>ܠܳܐ ܨܒܼܳܐ ܕܢܼܶܙܪܽܘܥ ܟܽܘ̈ܒܶܐ ܒܟܰܣܝܳܐ ܒܰܕ ܝܿܳܕܰܥ ܗ̱ܘܳܐ<EOS>ܕܗܿܳܘܶܐ ܙܰܒܢܳܐ ܕܡܶܬܦܰܪܣܶܐ ܠܶܗ ܙܰܪܥܳܐ ܒܺܝܫܳܐ<EOS>ܠܳܐ ܩܰܒܼܶܠ ܗܘܳܐ ܕܣܽܘܟܪ̈ܶܐ ܐ̱ܚܺܝ̈ܕܶܐ ܢܣܰܬܪܽܘܢ ܥܰܘܠܶܗ<EOS>ܕܡܶܣܬܰܟܰܠ ܗܘܳܐ ܕܗܿܰܘ ܚܿܳܙܶܐ ܟܽܠ ܠܓ݂ܰܘ ܗܽܘ ܘܰܠܒܰܪ<EOS>ܠܳܐ ܕܰܓܠܰܬ݀ ܒܶܗ ܚܙܳܬ݂ܶܗ ܒܛܰܠܝܳܐ ܕܚܰܟܺܝܡܳܐ ܗܘܳܐ<EOS>ܕܢܼܶܚܛܶܐ ܒܟܰܣܝܳܐ ܘܰܠܗܰܘ ܟܰܣܝܳܐ ܒܥܰܘܠܳܐ ܢܼܶܫܽܘܛ<EOS>ܠܒܰܟܬܶܗ ܛܠܺܝܬ݂ܐ ܒܓ݂ܰܘ ܚܶܫܽܘܟ݂ܳܐ ܕܬܶܬܢܰܩܰܦ ܠܶܗ<EOS>ܘܰܥܼܪܰܩ ܠܶܗ ܗܽܘܼ ܠܢܽܘܗܪܳܐ ܓܰܠܝܳܐ ܕܪܳܚܶܡ ܗܘܳܐ ܠܶܗ<EOS>ܚܛܳܗܳܐ ܒܣܶܬܪܳܐ ܐܺܝܬ ܒܶܗ ܚܰܝܠܳܐ ܕܢܼܶܣܥܽܘܪ ܕܺܝܠܶܗ<EOS>ܘܡܶܛܽܠܗܳܢܳܐ ܠܫܽܘܩܳܐ ܥܪܰܩ ܗܘܳܐ ܗܿܰܘ ܦܳܪܽܘܫܳܐ<EOS>ܒܡܳܐܢ̈ܰܘܗ̱ܝ ܐܶܚܼܕܰܬ݀ ܘܰܕܝܿܳܕܰܥ ܗܘܳܐ ܕܡܳܢܳܐ ܝܿܰܩܺܝܪ<EOS>ܠܒܰܟ ܠܰܩܢܽܘܡܶܗ ܘܰܐܪܦܺܝܼ ܠܒܳܫܶܗ ܕܠܰܘ ܡܶܕܶܡ ܗ̱ܘܳܐ<EOS>ܘܶܐܬܦܰܪܣܺܝ ܗܘܳܐ ܘܠܰܘ ܦܽܘܪܣܳܝܳܐ ܡܳܢܳܐ ܗܘܳܐ ܠܶܗ<EOS>ܕܠܰܘ ܒܶܐܣܟܺܝܡܳܐ ܢܟܶܦ ܗܘܳܐ ܕܢܼܶܫܦܰܪ ܠܰܒܢ̈ܰܝܢܳܫ̈ܳܐ<EOS>ܨܶܝܕ ܐܰܠܳܗܳܐ ܐ̱ܣܺܝܪ ܗܘܳܐ ܚܰܘܪܶܗ ܕܩܽܘܫܬܳܐ ܪܳܚܶܡ<EOS>ܠܰܘ ܐܶܣܟܺܝܡܳܐ ܕܒܰܪܳܝܽܘܬ݂ܐ ܟܰܕ ܢܶܩܼܢܶܐ ܐ̱ܢܳܫ<EOS>ܢܟܼܶܦ ܗܘܳܐ ܝܰܘܣܶܦ ܘܰܐܪܦܺܝܼ ܠܒܳܫܶܗ ܟܰܕ ܢܰܟ̣ܦܳܐ ܗܘܳܐ<EOS>ܕܠܰܘ ܡܶܕܶܡ ܗܽܘ ܢܰܚܬܳܐ ܕܰܫܒܼܰܩ ܨܶܝܕ ܫܳܛܝܽܘܬ݂ܐ<EOS>ܥܪܺܝܡ ܗܘܳܐ ܛܰܠܝܳܐ ܘܡܶܣܬܰܟܰܠ ܗܘܳܐ ܐܰܝܟ ܚܰܟܺܝܡܳܐ<EOS>ܕܟܽܠܡܳܐ ܕܺܐܝܬ ܠܶܗ ܡܶܢܶܗ ܘܰܠܒܰܪ ܠܰܘ ܕܺܝܠܶܗ ܗܽܘ<EOS>ܠܗ̇ܰܘ ܩܶܢܝܳܢܳܐ ܕܢܰܦܫܳܐ ܠܒܼܰܟ ܗܘܳܐ ܕܠܳܐ ܢܼܶܬܚܰܠܰܨ<EOS>ܘܰܠܡܶܨܪܳܝܬܳܐ ܝܰܗܼܒ ܗܘܳܐ ܠܒܳܫܳܐ ܕܠܳܐ ܢܼܶܬ݂ܥܰܪܩܰܠ<EOS>ܒܥܼܳܬ ܗܘܳܬ݀ ܡܶܕܶܡ ܘܫܶܩܼܠܰܬ݀ ܗܘܳܬ݀ ܠܳܗ̇ ܐ̱ܚܪܺܢܳܐ ܡܶܕܶܡ<EOS>ܛܰܠܝܳܐ ܡܰܪܕܳܗܿ ܠܒܳܫܳܐ ܒܰܣܪܳܗܿ ܕܰܟܡܳܐ ܙܰܠܼܰܬ݀<EOS>ܐܶܫܬܰܠܰܡ ܗܘܳܐ ܕܰܐܪܶܗ ܕܝܰܘܣܶܦ ܒܰܐܬ݂ܠܺܝܛܽܘܬ݂ܐ<EOS>ܘܰܣܠܼܶܩ ܢܰܨܺܝܚ ܡܶܢ ܐܰܓ݂ܽܘܢܳܐ ܒܟܰܫܺܝܪܽܘܬ݂ܐ<EOS>ܘܟܰܕ ܐܰܓܗܺܝ ܗܘܳܐ ܡܶܢ ܚܰܕ ܕܰܐܪܳܐ ܩܳܡ ܒܰܐܚܪܺܢܳܐ<EOS>ܗܿܰܘ ܕܰܛܠܽܘܡܝܳܐ ܕܰܬܪܰܥ ܦܽܘܡܶܗ ܥܰܠ ܫܰܪܺܝܪܳܐ<EOS>ܓܰܠܶܠ̈ܐ ܫܓܺܝ̈ܫܶܐ ܡܟܰܗܪܝܢ ܗ̱ܘܰܘ ܠܶܗ ܒܫܽܘܚܠܳܦܰܝ̈ܗܽܘܢ<EOS>ܘܰܕܝܿܳܕܰܥ ܗܘܳܐ ܢܥܰܦܶܩ ܐܶܢܽܘܢ ܠܳܐ ܛܿܳܒܰܥ ܗܘܳܐ<EOS>ܛܼܪܳܐ ܒܶܗ ܚܣܳܡܳܐ ܘܝܰܗܼܒ ܠܶܗ ܐܺܝܼܕܳܐ ܕܰܟܒܺܝܼܫܽܘܬ݂ܐ<EOS>ܘܡܶܢ ܦܽܘܠܚܳܢܳܐ ܕܥܰܡ ܐܰܠܳܗܳܐ ܠܳܐ ܐܶܬܼܥܰܪܩܰܠ<EOS>ܪܚܶܡܬܶܗ ܐܰܢ̱ܬܬ݂ܐ ܘܰܒܥܼܳܬ݀ ܕܬܼܶܣܪܽܘܚ ܠܰܢܛܺܝܪܽܘܬ݂ܗ<EOS>ܘܰܕܢܿܰܟ̣ܦܳܐ ܗܘܳܐ ܢܨܰܚܼ ܒܰܐܓ݂ܽܘܢܳܐ ܕܩܰܕܺܝܫܽܘܬ݂ܐ<EOS>ܘܟܰܕ ܐܶܫܬܰܠܰܡ ܗܳܢܳܐ ܕܰܪܳܐ ܕܚܰܣܺܝܢܳܐ ܗܘܳܐ<EOS>ܛܠܽܘܡܝܳܐ ܐܶܬܬܥܺܝܼܪ ܕܢܶܣܥܽܘܪ ܕܺܝܠܶܗ ܒܩܳܠܳܐ ܪܳܡܳܐ<EOS>ܚܙܳܬ݀ ܕܶܐܬܒܰܣܰܪܬ ܡܳܪܬܶܗ ܕܝܰܘܣܶܦ ܡܶܢ ܣܽܘܥܪܳܢܳܐ<EOS>ܘܦܶܬܚܰܬ݀ ܦܽܘܡܳܗܿ ܒܕܰܓܳܠܽܘܬ݂ܐ ܥܠܰܘܗ̱ܝ ܕܰܛܠܺܝܼܡܳܐ<EOS>ܐܶܬ݂ܗܰܦܟܰܬ ܗܘܳܬ݀ ܪܶܓܬ݂ܐ ܠܚܶܡܬ݂ܳܐ ܕܡܰܠܝܳܐ ܩܶܛܠܳܐ<EOS>ܘܕܽܘܟܰܬ ܚܽܘܒܳܐ ܐܰܟ݂ܬܳܐ ܐܶܚܼܰܕܬ݀ ܕܬܶܫܬܰܡܰܫܝ ܒܶܗ<EOS>ܗܽܘܝܽܘ ܥܰܘܠܳܐ ܒܛܶܟܣܳܐ ܐ̱ܚܪܺܢܳܐ ܐܶܫܬܰܡܰܫ ܒܳܗ̇<EOS>ܐܳܦ ܟܰܕ ܪܳܚܿܡܳܐ ܐܳܦ ܟܰܕ ܣܿܳܢܝܳܐ ܥܒܿܳܕܳܗܿ ܩܶܛܠܰܐ ܗ̱ܘ<EOS>ܚܙܳܬ݀ ܕܶܐܙܕܰܟܝܰܬ݀ ܘܰܐܪܺܝܡܰܬ ܗܘܳܬ݀ ܩܳܠܳܗ̇ ܘܰܒܟܼܳܬ݀<EOS>ܡܶܛܽܠ ܝܰܘܣܶܦ ܕܥܰܠ ܠܰܡ ܨܶܝܕܰܝ ܕܰܢܓܰܚܶܟ ܒܺܝܼ<EOS>ܐܰܪܺܝܼܒܰܬ݀ ܗܘܳܬ݀ ܥܰܠ ܬܰܡܺܝܼܡܳܐ ܡܠܸܶܐ ܢܰܟ݂ܦܽܘܬ݂ܐ<EOS>ܥܕܰܡܳܐ ܕܐܶܬܼܳܐ ܡܳܪܶܗ ܕܛܰܠܝܳܐ ܘܢܶܦܼܩܰܬ݀ ܠܽܐܘܪܥܶܗ<EOS>ܡܠܼܳܬ݀ ܗܘܳܬ݀ ܦܽܘܡܳܗܿ ܕܰܓܳܠܽܘܬ݂ܐ ܥܠܰܘܗ̱ܝ ܕܰܛܠܺܝܼܡܳܐ<EOS>ܘܫܼܰܪܝܰܬ݀ ܕܬܶܬܼܢܶܐ ܕܰܟܡܳܐ ܙܗܺܝܼܪܳܐ ܘܠܳܐ ܡܶܬ݂ܥܰܒܪܳܐ<EOS>ܠܡܽܘܢ ܠܰܡ ܥܰܒܕܳܐ ܒܰܪ ܥܶܒܪ̈ܳܝܶܐ ܕܰܢܫܰܡܶܫ ܠܰܢ<EOS>ܕܶܐܠܽܘ ܥܢܺܝܼܬܶܗ ܣܶܕܩܳܐ ܐܰܪܡܺܝܼ ܒܶܝܬ ܠܺܝ ܐܳܦ ܠܳܟ݂<EOS>ܣܪܺܝܼܚܰܐ ܗ̱ܘ ܛܰܠܝܳܐ ܘܰܒܢܰܟ݂ܦܽܘܬ݂ܗ ܡܿܰܛܥܶܐ ܗ̱ܘܳܐ ܠܰܢ<EOS>ܘܟܽܠܝܽܘܡ ܦܶܠܥܳܐ ܒܿܳܥܶܐ ܗܘܳܐ ܠܶܗ ܕܰܢܓܰܚܶܟ ܒܰܢ<EOS>ܥܠܰܝ ܐܶܫܼܬܰܥܠܺܝܼ ܕܢܰܡܪܰܚ ܛܰܠܝܳܐ ܒܰܣܪܺܝܼܚܽܘܬ݂ܗ<EOS>ܘܰܐܪܺܝܡܶܬ ܩܳܠܝ̱ ܘܰܐܪܦܺܝ ܠܒܘܫܶܗ ܘܰܢܦܼܰܩ ܫܰܢܺܝ<EOS>ܠܡܳܢܳܐ ܗܳܢܳܐ ܫܿܳܐܶܛ ܡܳܪ̈ܰܘܗ̱ܝ ܢܶܗܘܶܐ ܥܰܒܕܳܟ݂<EOS>ܕܶܐܠܽܘ ܥܢܺܝܬܶܗ ܕܽܘܟܬ݂ܟ ܢܶܚܼܛܽܘܦ ܡܶܬܚܰܫܰܒ ܗܘܼܳܐ<EOS>ܐܶܠܽܘ ܣܰܓܺܝ ܠܳܐ ܢܛܺܝܼܪܳܐ ܐ̱ܢܳܐ ܘܰܙܗܺܝܼܪܳܐ ܐ̱ܢܳܐ<EOS>ܡܶܢ ܨܶܝܕ ܗܳܢܳܐ ܣܪܺܝܼܚ ܗܘܳܐ ܚܽܘܒܰܢ ܫܰܪܺܝܪܳܐܺܝܬ݂<EOS>ܐܶܠܽܘ ܫܪܳܪܳܐ ܠܳܐ ܢܿܳܛܪܳܐ ܗܘܺܝܬ ܒܳܬ݂ܪ ܫܰܘܬܳܦܝ̱<EOS>ܥܰܒܕܳܐ ܕܰܩܢܼܰܝܬ ܦܰܪܫܰܢܝ ܡܶܢܳܟ ܕܰܢܙܰܢܶܐ ܒܺܝܼ<EOS>ܐܶܠܽܘ ܐܺܝܬܰܝ ܪܳܚܡܰܬ݀ ܓܰܘܪܳܐ ܘܣܳܢܰܝܬ݀ ܓܰܒܪܳܗ̇<EOS>ܗܳܐ ܣܽܘܪܚܳܢܳܐ ܥܿܳܒܶܕ ܗܘܳܐ ܒܰܢ ܣܿܳܢܶܐ ܡܳܪ̈ܰܘܗ̱ܝ<EOS>ܐܶܠܽܘ ܚܺܐܪܽܘܬ݂ܝ ܠܳܐ ܥܿܳܠܒܳܐ ܗܘܳܬ ܠܰܕܚܺܐܪ̈ܳܬ݂ܐ<EOS>ܚܰܪܒܳܐ ܐܰܪܡܺܝ ܗܳܢܳܐ ܒܒܰܝܬܰܢ ܐܰܝܟ ܕܰܣܒܰܪ ܠܶܗ<EOS>ܠܡܽܘܢ ܠܰܢ ܗܳܕܶܐ ܕܰܫܡܳܐ ܒܺܝܫܳܐ ܒܛܺܝ̈ܡܶܐ ܢܙܰܒܶܢ<EOS>ܛܪܽܘܕ ܠܰܣܪܺܝܚܳܐ ܕܚܺܐܪܬܳܐ ܒܒܰܝܬܳܗܿ ܨܒܳܐ ܕܰܢܨܰܥܰܪ<EOS>ܐܶܠܳܐ ܢܿܳܦܶܩ ܠܳܐ ܥܿܳܐܠܳܐ ܐ̱ܢܳܐ ܠܓ݂ܰܘ ܡܶܢ ܬܰܪܥܳܟ݂<EOS>ܕܶܐܚܿܙܶܐ ܩܕܳܡܰܝ ܐ̱ܢܳܫ ܙܰܠܺܝܠܳܐ ܠܳܐ ܡܿܰܨܝܳܐ ܐ̱ܢܳܐ<EOS>ܥܰܘܠܳܐ ܪܰܒܳܐ ܕܡܶܬ݂ܡܰܠܰܠ ܗܘܳܐ ܒܩܳܠܳܐ ܪܳܡܳܐ<EOS>ܛܳܠܽܘܡܽܘܬ̣ܐ ܒܽܐܘܡܳܢܽܘܬ݂ܐ ܕܠܰܝܬ ܠܳܗ̇ ܣܳܟ̣ܳܐ<EOS>ܛܠܺܝܼܡ ܫܰܦܺܝܪܳܐ ܘܰܫܠܸܶܐ ܛܠܺܝܡܳܐ ܘܠܳܐ ܡܡܰܠܶܠ ܗ̱ܘܳܐ<EOS>ܘܗܿܳܝ ܕܰܒܣܺܝܼܪܳܐ ܥܰܙܺܝܙ ܩܳܠܳܗ̇ ܒܣܳܪܽܘܒܽܘܬ݂ܐ<EOS>ܡܚܰܦܰܝ ܩܽܘܫܬܳܐ ܡܶܢ ܚܰܙ̈ܳܝܶܐ ܘܡܶܢ ܫܳܡܽܘ̈ܥܶܐ<EOS>ܘܰܟܣܸܶܐ ܫܪܳܪܳܐ ܘܓܰܠܝ̈ܳܢ ܐܰܦܝ̈ܶܗܿ ܕܕܰܓܳܠܽܘܬ݂ܐ<EOS>ܡܥܰܪܩܰܠ ܕܺܝܼܢܳܐ ܘܠܳܐ ܐܺܝܼܬ ܐܰܬ݂ܪܳܐ ܠܰܬܪܺܝܨܽܘܬ݂ܐ<EOS>ܚܼܳܒ ܙܰܟܳܝܳܐ ܘܶܐܬܬܪܺܝܡ ܪܺܝܫܳܗܿ ܕܚܰܝܳܒܽܘܬ݂ܐ<EOS>ܐܳܦ ܙܿܳܕܶܩ ܗܘܳܐ ܕܢܶܚܽܘܒ ܝܰܘܣܶܦ ܟܰܕ ܙܰܟܳܝܰܐ ܗ̱ܘ<EOS>ܕܳܐܦܠܳܐ ܒܗܳܕܶܐ ܢܶܬܢܰܟܪܶܐ ܗܘܳܐ ܠܨܽܘܪܬܶܗ ܕܰܒܪܳܐ<EOS>ܫܰܦܺܝܪ ܗܘܳܐ ܠܶܗ ܕܢܶܗܼܘܶܐ ܛܠܺܝܼܡܳܐ ܟܰܕ ܫܰܪܺܝܪܰܐ ܗ̱ܘ<EOS>ܕܠܳܐ ܢܶܦܶܠ ܗ̱ܘܳܐ ܡܶܢ ܗܰܘ ܫܽܘܦܪܶܗ ܕܒܰܪ ܐܰܠܳܗܳܐ<EOS>ܟܢܽܘܫܬܳܐ ܪܳܒܰܬ݀ ܐܰܝܟ ܡܶܨܪܳܝܬܳܐ ܥܰܠ ܫܰܪܺܝܪܳܐ<EOS>ܕܺܝܢܳܐ ܕܥܰܡܳܐ ܐܶܬܬܕܺܝܢ ܟܺܐܢܳܐ ܒܕܰܓܳܠܽܘܬ݂ܐ<EOS>ܒܰܪ̱ܬ݀ ܫܺܝܡ ܪܰܒܳܐ ܗܘܳܬ݀ ܐܰܝܟ ܒܰܪ̱ܬ݀ ܚܳܡ ܗ̇ܰܘ ܙܰܠܺܝܠܳܐ<EOS>ܘܕܰܓܳܠܽܘܬ݂ܐ ܝܶܠܦܰܬ݀ ܡܶܢܳܗܿ ܥܰܠ ܦܳܪܽܘܩܳܐ<EOS>ܩܥܼܳܬ݀ ܥܶܒܪܳܝܬܳܐ ܐܰܝܟ ܡܶܨܪܳܝܬܳܐ ܕܡܰܘܬܳܐ ܚܰܝܳܒ<EOS>ܘܰܫܼܬܶܩ ܡܳܪܰܢ ܒܰܕܡܽܘܬ ܝܰܘܣܶܦ ܟܰܕ ܡܶܫܬܰܐܰܠ<EOS>ܒܕܰܓܳܠܽܘܬ݂ܐ ܪܳܒܰܬ ܨܶܗܝܽܘܢ ܥܰܠ ܦܺܝܠܰܛܳܘܣ<EOS>ܕܰܠܙܰܟܳܝܳܐ ܒܕܺܝܢܳܐ ܢܚܰܝܶܒ ܥܰܘܳܠܳܐܺܝܬ݂<EOS>ܩܥܼܳܬ݀ ܡܶܨܪܳܝܬܳܐ ܒܣܳܪܽܘܒܽܘܬ݂ܐ ܨܶܝܕ ܫܰܘܬܳܦܳܗܿ<EOS>ܕܰܠܗܰܘ ܙܰܗܝܳܐ ܐܰܝܟ ܠܰܣܪܺܝܚܳܐ ܒܚܶܡܬ݂ܐ ܢܰܪܕܶܐ<EOS>ܐܶܬ݂ܚܰܦܺܝ ܗܘܳܐ ܟܽܠܶܗ ܫܪܳܪܳܐ ܡܶܢ ܡܶܨܪܳܝܳܐ<EOS>ܕܠܳܐ ܝܿܳܕܰܥ ܗܘܳܐ ܕܰܛܠܺܝܼܡ ܝܰܘܣܶܦ ܟܰܕ ܪܳܫܶܐ ܠܶܗ<EOS>ܟܢܽܘܫܬܳܐ ܒܺܝܼܫܳܐ ܕܟܰܕ ܕܰܝܳܢܳܐ ܒܕܺܝܢܳܐ ܐܰܪܓܶܫ<EOS>ܠܳܐ ܒܶܗܬܰܬ݀ ܗܘܳܬ݀ ܕܬܶܟܠܶܐ ܛܠܽܘܡܝܳܗܿ ܡܶܢ ܫܰܪܺܝܪܳܐ<EOS>ܠܳܐ ܣܰܝܒܰܪ ܗܘܳܐ ܕܺܝܢܳܐ ܕܥܰܘܠܳܐ ܐܰܝܟ ܦܳܪܽܘܩܳܐ<EOS>ܘܟܽܠ ܡܰܢ ܕܰܛܠܺܝܼܡ ܒܶܗ ܡܶܬ݂ܒܰܝܰܐ ܐܶܢ ܦܳܪܽܘܫܳܐ ܗܰܘ<EOS>ܒܚܰܫ̈ܰܘܗ̱ܝ ܕܰܒܪܳܐ ܡܶܬ݂ܒܰܝܺܐܝܢ ܗ̱ܘܰܘ ܟܽܠܗܽܘܢ ܟܺܐܢ̈ܶܐ<EOS>ܘܰܒܡܰܚܘ̈ܳܬ݂ܶܗ ܒܽܐܘܠܨܳܢܰܝ̈ܗܽܘܢ ܡܶܬܪܰܘܚܺܝܢ ܗ̱ܘܰܘ<EOS>ܘܡܳܐ ܕܗܳܪܳܐ ܗܘܳܬ݀ ܕܰܓܳܠܽܘܬ݂ܐ ܥܰܡ ܫܰܪܺܝܪ̈ܶܐ<EOS>ܛܠܽܘܡܝܶܗ ܕܰܒܪܳܐ ܡܒܰܝܰܐܐ ܗܘܳܐ ܠܗܽܘܢ ܐ̱ܪܳܙܳܢܳܐܺܝܬ݂<EOS>ܐܶܬ݂ܥܰܪܩܰܠ ܗܘܳܐ ܒܕܺܝܼܢܳܐ ܝܰܘܣܶܦ ܥܰܘܳܠܳܐܺܝܬ݂<EOS>ܘܥܰܠ ܕܰܛܥܺܝܼܢ ܗܘܳܐ ܨܽܘܪܬܶܗ ܕܰܒܪܳܐ ܢܦܺܐܫܳܐ ܗܘܳܐ ܠܶܗ<EOS>ܚܼܳܒ ܟܰܕ ܙܰܟܳܝ ܘܪܰܕܦܶܗ ܚܣܳܡܳܐ ܟܰܕ ܫܰܪܺܝܪܰܐ ܗ̱ܘ<EOS>ܠܡܳܪܶܗ ܕܳܡܶܐ ܕܟܽܠܶܗ ܥܫܽܘܩܝܳܐ ܒܶܗ ܐܶܣܬܰܝܰܟ݂<EOS>ܐܶܬܓܰܘܙܰܠ ܟܺܝܬ ܪܽܘܓ݂ܙܳܐ ܕܡܳܪܶܗ ܥܠܰܘܗ̱ܝ ܥܰܠ ܛܰܠܝܳܐ<EOS>ܒܗܳܠܶܝܢ ܡ̈ܶܠܶܐ ܕܕܰܓܳܠܽܘܬ݂ܐ ܕܶܐܬ݂ܡܰܠܰܠܝ̈ ܗܘ̈ܰܝ<EOS>ܐܶܬܰܟܰܐܰܪ ܗܘܳܐ ܗܿܰܘ ܠܳܐ ܒܣܺܝܪܳܐ ܩܕܳܡ ܫܳܡܽܘ̈ܥܶܐ<EOS>ܕܗܳܢܳܐ ܕܺܝܼܢܳܐ ܚܰܙܳܝܳܐ ܕܶܝܢ ܐܰܠܳܗܳܐ ܗ̱ܘܳܐ<EOS>ܪܓܼܶܙ ܗܘܳܐ ܡܳܪܶܗ ܘܫܼܰܕܰܪ ܚܰܒܫܶܗ ܕܳܐܦ ܒܳܗܿ ܒܗܳܕܶܐ<EOS>ܚܒܽܘܫܝܳܐ ܘܕܺܝܼܢܳܐ ܗܿܰܘ ܕܰܡܫܺܝܚܳܐ ܢܶܬ݂ܡܰܠܰܠ ܗܘܳܐ<EOS>ܕܰܓܳܠܽܘܬ݂ܐ ܣܶܥܼܪܰܬ݀ ܕܺܝܠܳܗ̇ ܒܗܿܰܘ ܫܰܪܺܝܪܳܐ<EOS>ܠܒܶܝܬ ܐܰܣܺܝܪ̈ܶܐ ܫܕܳܬ݂ܶܗ ܒܥܰܘܠܳܐ ܢܶܬ݂ܩܰܦܰܚ ܗܘܳܐ<EOS>ܠܳܐ ܕܶܝܢ ܦܳܫܰܬ ܨܽܘܪܬܶܗ ܕܡܳܪܰܢ ܡܶܢ ܢܶܨܚ̈ܳܢܶܐ<EOS>ܕܳܐܦ ܒܰܚܒܽܘܫܝܳܐ ܫܽܘܦܪܶܗ ܐܰܙܠܶܓ ܥܰܠ ܕܰܐܣܺܝܪܺܝܢ<EOS>ܥܰܠ ܗ̱ܘܳܐ ܛܠܺܝܼܡܳܐ ܕܢܼܶܗܘܶܐ ܚܒܺܝܼܫܳܐ ܕܠܳܐ ܣܰܟ݂ܠܽܘܬ݂ܐ<EOS>ܐܰܝܟ ܗܿܳܝ ܕܰܒܪܳܐ ܕܗܳܐ ܒܶܝܬ ܡܺܝ̈ܬ݂ܶܐ ܫܪܶܐ ܒܰܪ ܚܺܐܪ̈ܶܐ<EOS>ܐܰܪܡܺܝ ܡܳܪܝܳܐ ܚܶܣܕܳܐ ܘܪ̈ܰܚܡܶܐ ܥܠܰܘܗ̱ܝ ܒܶܝܬ ܐ̱ܣܺܝܪ̈ܶܐ<EOS>ܕܗܿܳܝ ܡܰܥܰܠܬ݂ܗ ܕܡܳܪܰܢ ܠܰܫܝܽܘܠ ܒܶܗ ܨܺܝܪܳܐ ܗܘܳܬ݂<EOS>ܒܗܿܳܝ ܚܺܐܪܽܘܬ݂ܐ ܡܰܠܝܰܬ݀ ܫܽܘܦܪ̈ܶܐ ܥܰܠ ܗܘܳܐ ܝܰܘܣܶܦ<EOS>ܕܳܐܦ ܒܰܚܒܽܘܫܝܳܐ ܢܦܰܪܢܶܣ ܫܰܦܺܝܪ ܠܕܰܐܣܺܝܼܪܺܝܢ ܗ̱ܘܰܘ<EOS>ܒܢܰܦܫܶܗ ܥܼܰܠ ܗܘܳܐ ܐܺܝܼܚܺܝܕܳܝܳܐ ܠܒܶܝܬ ܥܰܢܺܝ̈ܕܶܐ<EOS>ܘܰܣܥܼܰܪ ܐܶܢܽܘܢ ܒܰܒܛܺܝܠܽܘܬ݂ܐ ܒܰܐܘܳܘܢܰܝ̈ܗܽܘܢ<EOS>ܚܒܺܝ̈ܫܶܐ ܒܝܰܘܣܶܦ ܡܶܬ݂ܒܰܝܺܐܝܢ ܗ̱ܘܰܘ ܡܶܢ ܥܳܩ̈ܳܬ݂ܐ<EOS>ܘܡܺܝ̈ܬ݂ܶܐ ܒܡܳܪܰܢ ܡܶܣܬܰܒܪܺܝܢ ܗ̱ܘܰܘ ܥܰܠ ܢܽܘܚܳܡܳܐ<EOS>ܒܝܰܘܣܶܦ ܕܰܛܠܝܡ ܡܶܬ̣ܠܰܒܰܒ ܗܘܳܐ ܐܰܝܿܢܳܐ ܕܰܐܣܟܶܠ<EOS>ܕܥܰܡ ܒܰܪ ܚܺܐܪ̈ܶܐ ܚܒܺܝܼܫ ܒܶܝܬ ܐ̱ܣܺܝܪ̈ܶܐ ܘܠܳܐ ܬܶܟܪܶܐ ܠܶܗ<EOS>ܒܗܿܰܘ ܒܰܪ ܚܰܝܳܐ ܡܶܬ݂ܒܰܝܐܺܝܢ ܗ̱ܘܰܘ ܟܽܠ ܥܰܢܺܝ̈ܕܶܐ<EOS>ܕܟܰܕ ܙܰܟܳܝܰܐ ܗ̱ܘ ܨܶܝܕ ܚܰܝ̈ܳܒܶܐ ܥܰܠ ܠܰܚܒܽܘܫܝܳܐ<EOS>ܗܘܳܐ ܒܶܝܬ ܐ̱ܣܺܝܪ̈ܶܐ ܩܰܒܪܳܐ ܠܝܰܘܣܶܦ ܘܰܐܟܼܪܶܙ ܬܰܡܳܢ<EOS>ܕܰܐܝܿܟܰܢ ܢܿܳܚܶܬ ܒܽܘܟ݂ܪܳܐ ܠܰܫܝܽܘܠ ܨܶܝܕ ܥܰܢܺܝ̈ܕܶܐ<EOS>ܗܳܐ ܒܶܝܬ ܐ̱ܣܺܝܪ̈ܶܐ ܕܡܶܨܪܶܝܢ ܝܰܘܣܶܦ ܟܰܕ ܠܳܐ ܐܰܣܼܟܶܠ<EOS>ܐܰܝܟ ܐ̱ܢܳܫ ܢܺܐܡܰܪ ܕܡܳܪܰܢ ܒܰܫܝܽܘܠ ܟܰܕ ܡܿܰܐܚܶܐ ܟܽܠ<EOS>ܗܘܼܳܐ ܒܰܚܒܽܘܫܝܳܐ ܕܰܟ݂ܝܳܐ ܕܰܛܠܺܝܼܡ ܟܰܕ ܫܰܪܺܝܪܰܐ ܗ̱ܘ<EOS>ܘܰܒܓ݂ܘ ܩܰܒܪܳܐ ܚܰܝܳܐ ܕܰܩܛܺܝܼܠ ܟܰܕ ܡܿܰܐܚܝܳܢܰܐ ܗ̱ܘ<EOS>ܗܳܐ ܒܶܝܬ ܡܺܝ̈ܬ݂ܐ ܗܿܰܘ ܒܰܪ ܚܺܐܪ̈ܶܐ ܐܰܝܟ ܕܶܐܬ݂ܐܰܡܪܰܬ݀<EOS>ܠܝܰܘܣܶܦ ܕܳܡܶܐ ܕܰܒܚܺܐܪܽܘܬ݂ܗ ܐ̱ܣܺܝܪ̈ܶܐ ܦܰܪܢܶܣ<EOS>ܫܢܳܬ ܡܶܨܪܳܝܬܳܐ ܕܬܼܶܚܒܽܘܫܝ ܠܝܰܘܣܶܦ ܟܰܕ ܠܳܐ ܐܰܣܼܟܶܠ<EOS>ܚܛܺܝܬ݂ܐ ܦܶܩܪܰܬ݀ ܕܬܶܩܛܽܘܠ ܠܡܳܪܰܢ ܟܰܕ ܙܰܟܳܝܰܐ ܗ̱ܘ<EOS>ܘܠܳܐ ܒܶܝܬ ܐ̱ܣܺܝܪ̈ܶܐ ܐܰܗܡܺܝ ܝܰܘܣܶܦ ܡܶܢ ܛܳܒ̈ܳܬ݂ܐ<EOS>ܘܠܳܐ ܒܓ݂ܘ ܩܰܒܪܳܐ ܒܛܶܠ ܗܘܳܐ ܡܳܪܰܢ ܡܶܢ ܣܰܒܪ̈ܳܬ݂ܐ<EOS>ܚܒܺܝܼܫ ܘܰܡܦܰܪܢܶܣ ܚܰܟܺܝܡܳܐܺܝܬ ܠܕܰܚܒܺܝܼܫܺܝܢ ܗ̱ܘܰܘ<EOS>ܠܡܳܪܶܗ ܕܳܡܶܐ ܕܡܺܝܼܬ ܘܰܡܢܿܰܚܶܡ ܠܰܕܡܺܝܼܬܺܝܢ ܗ̱ܘܰܘ<EOS>ܗܿܳܝ ܡܶܨܪܳܝܬܳܐ ܠܝܰܘܣܶܦ ܪܶܓܰܬ݀ ܘܰܕܙܰܗܝܳܐ ܗܘܳܐ<EOS>ܒܥܰܘܠܳܐ ܚܒܼܰܫܬܶܗ ܥܰܠ ܕܰܐܡܶܕ ܗܘܳܐ ܡܶܢ ܨܶܒܝܳܢܳܗܿ<EOS>ܚܛܺܝܼܬ݂ܐ ܒܡܳܪܰܢ ܬܽܘܒ ܗܶܡܣܰܬ݀ ܗܘܳܬ ܘܰܕܒܶܗܬܰܬ ܗܘܳܬ݀<EOS>ܒܩܰܝܣܳܐ ܙܩܰܦܬ݂ܶܗ ܥܰܠ ܕܕܰܟܶܐ ܗܘܳܐ ܡܶܢ ܚܽܘܠܛܳܢܳܗܿ<EOS>ܙܳܟ݂ܽܘܬ݂ܳܐ ܕܶܝܢ ܐܳܦܠܳܐ ܒܡܰܘܬܶܗ ܐܰܪܦܺܝ ܡܳܪܰܢ<EOS>ܐܳܦ ܚܺܐܪܽܘܬ݂ܐ ܘܠܳܐ ܒܰܚܒܽܘܫܝܳܐ ܫܰܒܩܳܗ̇ ܝܰܘܣܶܦ<EOS>ܬܳܐ ܚܙܺܝܼ ܠܝܰܘܣܶܦ ܟܰܕ ܣܿܳܥܰܪ ܗܘܳܐ ܠܕܰܚܒܺܝܼܫܺܝܢ ܗ̱ܘܰܘ<EOS>ܘܚܽܘܼܪ ܒܰܡܫܺܝܼܚܳܐ ܟܰܕ ܡܿܰܟ݂ܪܶܙ ܗܘܳܐ ܠܰܕܡܺܝܼܬ݂ܺܝܢ ܗ̱ܘܰܘ<EOS>ܗܳܢܳܐ ܙܰܗܪܳܐ ܨܠܳܐ ܗܘܳܐ ܕܶܢܚܶܗ ܥܰܠ ܥܶܒܪܳܝܳܐ<EOS>ܘܒܶܝܬ ܐܰܣܺܝܪ̈ܶܐ ܢܗܼܰܪ ܗܘܳܐ ܡܶܢܶܗ ܒܚܰܟܺܝܡܽܘܬ݂ܗ<EOS>ܕܡܽܘܼܬ݂ܶܗ ܕܡܳܪܰܢ ܢܳܗܪܳܐ ܗܘܳܬ݀ ܒܶܗ ܒܟ݂ܽܠ ܐܶܣܟܺܝ̈ܡܺܝܢ<EOS>ܘܗܺܝܼ ܡܚܿܰܠܦܳܐ ܗܘܳܬ݀ ܫܽܘܦܪ̈ܶܝܗܿ ܨܶܝܕܰܘܗ̱ܝ ܥܰܡ ܟܽܠ ܙܰܒܢ̈ܺܝܢ<EOS>ܡܝܿܰܒܶܠ ܗܘܳܐ ܠܶܗ ܐ̱ܪܳܙܳܐ ܠܐ̱ܪܳܙܳܐ ܒܟܽܠܳܗ̇ ܐܽܘܪܚܳܐ<EOS>ܕܢܶܣܓܽܘܢ ܫܽܘܦܪ̈ܰܘܗ̱ܝ ܟܰܕ ܡܶܣܬܰܕܪܺܝܢ ܚܰܕ ܒܳܬ݂ܪ ܚܰܕ<EOS>ܬܗܰܪܘ ܒܶܗ ܐ̱ܰܣܺܝܪ̈ܶܐ ܕܰܟܡܳܐ ܦܰܪܢܶܣ ܚܰܟܺܝܡܳܐܺܝܬ݂<EOS>ܘܪܰܒ ܐܰܣܺܝܪ̈ܶܐ ܪܰܒܳܐ ܥܰܒܕܶܗ ܥܰܠ ܕܰܐܣܺܝܪܺܝܢ<EOS>ܡܕܰܒܪܳܢܽܘܬ݂ܐ ܠܺܐܝܕܶܗ ܕܝܰܘܣܶܦ ܫܰܦܺܝܪܳܐ ܗܘܳܬ݂݀<EOS>ܕܟܽܘܠ ܡܳܐ ܕܢܶܠܒܽܘܟ ܐܰܘ ܡܳܐ ܕܢܼܶܥܒܶܕ ܡܶܬ݂ܒܰܪܰܟ ܗ̱ܘܳܐ<EOS>ܘܠܳܐ ܒܰܚܒܽܘܫܝܳܐ ܫܰܒܩܶܗ ܡܳܪܝܳܐ ܠܗ̇ܰܘ ܫܰܪܺܝܪܳܐ<EOS>ܕܝܰܗܒܶܗ ܒܪ̈ܰܚܡܶܐ ܘܰܐܪܡܺܝ ܚܶܣܕܳܐ ܥܠܰܘܗ̱ܝ ܕܰܛܠܺܝܡܳܐ<EOS>ܗܳܠܶܝܢ ܟܺܐܢ̈ܶܐ ܕܰܗܒܳܐ ܐܶܢܽܘܢ ܛܳܒܳܐ ܘܓܰܒܝܳܐ<EOS>ܘܰܒܢܶܣܝܽܘ݁̈ܢܶܐ ܐܰܝܟ ܕܰܒܢܽܘܪܳܐ ܡܶܬܢܰܣܟ̣ܺܝܢ ܗ̱ܘܰܘ<EOS>ܐܰܠܳܗܳܐ ܕܶܝܢ ܐܳܦ ܪܳܕܶܐ ܗܘܳܐ ܐܳܦ ܢܿܳܛܰܪ ܗܘܳܐ<EOS>ܕܰܒܡܰܪܕܽܘܬ݂ܐ ܡܶܬ݂ܝܰܠܦܳܐ ܗܘܳܬ ܚܰܟܺܝܼܡܽܘܬ݂ܐ<EOS>ܡܳܐ ܕܰܐܫܼܠܶܡ ܗܘܳܐ ܠܚܰܕ ܡܶܢ ܟܺܐܢ̈ܶܐ ܠܫܶܦܠܳܐ ܪܰܒܳܐ<EOS>ܗܦܰܟ ܐܰܒܰܥ ܠܶܗ ܡܶܢܶܗ ܕܫܶܦܠܶܗ ܕܰܪ̈ܓܶܐ ܪ̈ܳܡܶܐ<EOS>ܟܰܕ ܡܶܬܪܰܕܦܺܝܢ ܢܿܳܛܰܪ ܗܘܳܐ ܠܗܽܘܢ ܒܰܐܬ݂ܪ̈ܰܘܳܬ݂ܐ<EOS>ܘܶܐܠܽܘ ܒܥܳܐ ܗܘܳܐ ܐܳܦ ܥܳܒܶܕ ܗܘܳܐ ܕܠܳܐ ܢܶܬܪܰܕܦܽܘܢ<EOS>ܫܿܳܒܶܩ ܗܘܳܐ ܠܗܽܘܢ ܕܢܶܬܪܰܕܦܽܘܢ ܗ̱ܘܰܘ ܟܰܕ ܡܿܰܚܶܒ ܗܘܳܐ<EOS>ܕܡܿܰܘܬܰܪ ܗܽܘܼ ܠܳܗ̇ ܪܕܽܘܦܝܳܐ ܠܢܰܦܫܳܐ ܡܳܐ ܕܫܰܪܺܝܪܳܐ<EOS>ܫܕܳܝܗ̱ܝ ܡܶܢ ܐܶܠܦܳܐ ܒܝܰܡܳܐ ܠܝܰܘܢܳܢ ܐܰܝܟ ܠܳܐ ܚܿܳܐܶܣ<EOS>ܘܰܗܦܰܟ ܢܰܛܪܶܗ ܒܠܶܒܳܐ ܕܝܰܡ̈ܡܶܐ ܐܰܝܟ ܚܰܒܺܝܒܳܐ<EOS>ܛܪܰܕ ܠܰܛܠܳ̈ܝ̈ܶܐ ܒܫܶܒܝܳܐ ܠܒܳܒܶܝܠ ܐܰܝܟ ܠܳܐ ܪܳܚܶܡ<EOS>ܘܦܰܨܺܝ ܐܶܢܽܘܢ ܡܶܢ ܓܰܘܙܰܠܬܳܐ ܘܚܰܘܺܝܼ ܚܽܘܒܶܗ<EOS>ܐܰܪܫܶܠ ܐܺܝܕܳܐ ܘܰܠܕܳܢܺܝܐܶܝܠ ܒܓܽܘܒܳܐ ܚܰܒܫܽܘܗ̱ܝ<EOS>ܘܰܕܠܳܐ ܡܿܰܗܡܶܐ ܫܰܥܒܶܕ ܩܽܘܕܡܰܘܗ̱ܝ ܠܰܐܪ̈ܝܰܘܳܬ݂ܐ<EOS>ܢܓܰܕ ܠܰܐܒܪܳܗܳܡ ܡܶܢ ܒܶܝܬ ܐ̱ܢܳܫ̈ܰܘܗ̱ܝ ܠܰܐܪܥܳܐ ܕܰܟܢܰܥܢ<EOS>ܘܡܶܢ ܕܶܐܬ݂ܛܰܪܰܦ ܡܠܰܟ ܠܶܗ ܕܙܰܪܥܳܟ ܗܽܘܼ ܝܿܳܪܶܬ݀ ܠܳܗ̇<EOS>ܦܰܟܪܶܗ ܠܺܐܝܣܚܳܩ ܘܰܐܣܶܩ ܣܳܡܶܗ ܠܥܶܠ ܒܰܥܠܳܬ݂ܳܐ<EOS>ܘܟܰܕ ܗܳܐ ܬܶܡܛܶܐ ܚܰܪܒܳܐ ܠܨܰܘܪܶܗ ܒܕܶܟܪܳܐ ܦܰܪܩܶܗ<EOS>ܟܰܕܢܶܗ ܠܝܰܥܩܽܘܒ ܕܢܼܶܗܘܶܐ ܡܫܰܦܰܠ ܒܰܐܓܺܝܪܽܘܬ݂ܐ<EOS>ܘܰܦܼܪܰܫ ܝܰܗܼܒ ܠܶܗ ܩܰܪ̈ܚܶܐ ܕܥܳܢ̈ܳܐ ܘܣܰܡܟܶܗ ܒܰܐܓܪܳܐ<EOS>ܫܚܳܩܳܐ ܘܥܰܡܠܳܐ ܦܿܳܓܰܥ ܗܘܳܐ ܒܗܽܘܢ ܥܰܡ ܛܽܘܪܳܦܳܐ<EOS>ܠܳܐ ܕܶܝܢ ܡܿܰܪܦܶܐ ܘܫܿܳܒܶܩ ܗܘܳܐ ܠܗܽܘܢ ܕܠܳܐ ܥܽܘܕܪ̈ܳܢܶܐ<EOS>ܒܠܶܐܘܬ݂ܐ ܪܰܒܬ݂ܐ ܡܕܰܪܶܫ ܗܘܳܐ ܠܗܽܘܢ ܘܰܒܢܶܣܝ̈ܽܘܢܶܐ<EOS>ܕܡܶܕܶܡ ܐܺܝܬ ܠܳܗ̇ ܠܢܰܦܫܳܐ ܕܬܶܫܟܰܚܝ ܡܶܢ ܛܽܘܪ̈ܳܦܶܐ<EOS>ܥܽܘܕܪܳܢܶܗ ܕܶܝܢ ܠܳܐ ܡܿܰܪܚܶܩ ܗܘܳܐ ܡܶܢ ܨܶܝܕܰܝܗܽܘܢ<EOS>ܕܠܳܐ ܟܰܕ ܓܿܳܠܶܙ ܡܶܢܗܽܘܢ ܗܳܕܶܐ ܢܶܬ݂ܡܰܚܠܽܘܢ ܗ̱ܘܰܘ<EOS>ܟܡܳܐ ܢܶܣܝܽܘ̈ܢܶܐ ܥܒܰܪܘ ܥܰܠ ܝܰܘܣܶܦ ܕܰܗܒܳܐ ܓܰܒܝܳܐ<EOS>ܘܠܳܐ ܫܰܒܩܶܗ ܗܘܳܐ ܡܳܪܝܳܐ ܕܢܶܚܽܘܒ ܟܰܕ ܡܶܬܢܰܣܶܐ<EOS>ܗܘܳܐ ܗ̱ܘܳܐ ܥܰܒܕܳܐ ܘܰܠܡܳܪ̈ܰܝܳܐ ܗܽܘܼ ܦܿܳܩܶܕ ܗܘܳܐ<EOS>ܐܶܫܼܬܰܥܒܰܕ ܗܘܳܐ ܘܒܰܝܬܳܐ ܕܡܳܪ̈ܰܘܗ̱ܝ ܗܽܘܼ ܡܕܰܒܰܪ ܗܘܳܐ<EOS>ܥܰܠ ܠܒܶܝܬ ܐ̱ܰܣܺܝܪ̈ܶܐ ܘܶܐܬ݂ܝܰܗܒܰܬ݀ ܠܶܗ ܫܰܠܺܝܛܽܘܬ݂ܐ<EOS>ܚܒܺܝܼܫ ܘܰܡܦܰܪܢܶܣ ܕܡܳܪܝܳܐ ܥܰܡܶܗ ܠܟܰܪ ܕܳܐܙܶܠ ܗ̱ܘܳܐ<EOS>ܥܰܠ ܟܺܝܬ ܝܰܘܣܶܦ ܘܒܶܝܬ ܐܰܣܺܝܪ̈ܶܐ ܐܶܫܬܰܠܰܛ ܗܘܳܐ<EOS>ܡܰܨܥܰܪ ܒܰܚܕܳܐ ܘܒܰܐܚܪܺܬ݂ܐ ܬܽܘܒ ܡܶܬ݂ܝܰܩܰܪ ܗ̱ܘܳܐ<EOS>ܚܒܺܝܼܫ ܐܰܝܟ ܥܰܒܕܳܐ ܘܰܐܝܟ ܒܰܪ ܚܺܐܪ̈ܶܐ ܗܽܘܼ ܦܿܳܩܶܕ ܗܘܳܐ<EOS>ܡܢܶܐ ܒܶܝܬ ܐ̱ܰܣܺܝܪ̈ܶܐ ܘܪܳܗܛܳܐ ܥܰܡܶܗ ܦܳܩܽܘܕܽܘܬ݂ܐ<EOS>ܡܶܢ ܡܰܪܕܽܘܬ݂ܐ ܡܶܬ݂ܚܰܟܰܡ ܗܘܳܐ ܒܪܽܘܚܳܢܽܘܬ݂ܐ<EOS>ܘܰܒܫܽܘܠܛܳܢܳܐ ܡܶܣܬܰܟܰܠ ܗܘܳܐ ܡܥܰܕܪܳܢܽܘܬ݂ܐ<EOS>ܗܳܕܳܐ ܗ̱ܝ ܐܽܘܪܚܳܐ ܘܰܕܩܰܕܡ̈ܳܝܶܐ ܐܳܦ ܕܰܐ̱ܚܪ̈ܳܝܶܐ<EOS>ܘܫܽܘܒܚܳܐ ܘܨܰܥܪܳܐ ܡܶܫܟܰܚ ܒܶܗ ܐ̱ܢܳܫ ܟܰܕ ܪܳܕܶܐ ܒܳܗܿ<EOS>ܐܺܝܬ ܗܽܘ ܒܓܰܘܳܗܿ ܐܳܦ ܓܽܘܢܳܝܳܐ ܐܳܦ ܩܽܘܠܳܣܳܐ<EOS>ܕܗܿܰܘ ܕܰܡܦܰܪܢܶܣ ܚܰܟܺܝܡ ܠܶܒܰܐ ܗ̱ܘ ܘܰܡܚܿܰܟܶܡ ܟܽܠ<EOS>ܘܰܐܝܟܳܐ ܕܪܳܕܶܐ ܠܚ̈ܰܫܶܐ ܒܺܝ̈ܫܶܐ ܒܥܼܳܐ ܕܰܢܩܰܦܰܚ<EOS>ܕܰܒܡܰܪܕܽܘܬ݂ܐ ܢܰܕܡܶܟ ܐܶܢܽܘܢ ܡܶܢ ܫܰܪܺܝܪ̈ܶܐ<EOS>ܘܰܐܝܟܳܐ ܕܰܣܡܰܟ ܡܕܰܒܪܳܢܽܘܬ݂ܗ ܨܒܳܐ ܕܰܢܫܰܪܰܪ<EOS>ܕܰܒܬܽܘܟܠܳܢܳܐ ܢܥܺܝܼܪܳܗܿ ܠܢܰܦܫܳܐ ܕܠܳܐ ܦܽܘܠܳܓ݂ܐ<EOS>ܡܳܐ ܕܗܳܐ ܕܢܶܬܬܥܺܝܼܪ ܚܰܫܳܐ ܒܢܰܦܫܳܐ ܩܰܦܚܳܗܿ ܨܰܥܪܳܐ<EOS>ܬܶܚܒܼܰܬ݀ ܚܳܒܰܬ݀ ܢܒܼܰܥ ܩܽܘܠܳܣܳܐ ܕܰܡܒܰܝܰܐܐ ܠܳܗ̇<EOS>ܐܶܢܗܽܘܼ ܕܚܿܳܙܶܐ ܫܰܦܝܳܐ ܒܢܰܦܫܳܐ ܣܼܕܰܪ ܢܶܣܝܽܘ̈ܢܶܐ<EOS>ܕܟܰܕ ܚܿܳܫܳܐ ܒܗܽܘܢ ܢܶܥܼܪܽܘܩ ܗܿܰܘ ܡܳܐ ܕܠܰܘ ܡܶܢܳܗܿ ܗܽܘ<EOS>ܘܶܐܢ ܬܽܘܒ ܚܿܳܙܶܐ ܕܡܶܨܛܰܠܝܳܐ ܠܳܗ̇ ܨܶܝܕ ܦܽܘܠܳܓ݂ܐ<EOS>ܒܝܰܕ ܥܽܘܕܪܳܢܶܗ ܡܶܕܶܡ ܣܼܳܡܶܟ ܘܰܡܠܰܒܶܒ ܠܳܗ̇<EOS>ܐܺܝܬ ܬܽܘܒ ܐܰܝܟܳܐ ܕܪܳܘܙܳܐ ܢܰܦܫܳܐ ܒܫܰܦܺܝܪ̈ܳܬ݂ܐ<EOS>ܘܰܡܩܿܰܦܰܚ ܠܳܗ̇ ܕܬܶܬܥܺܝܼܪ ܬܶܛܽܘܪܝ ܥܽܘܬ݂ܪܳܐ ܕܰܥܠܶܝܗܿ<EOS>ܐܺܝܬ ܬܽܘܒ ܐܶܡܰܬ݂ܝ ܕܪܶܚܡܰܬ݀ ܫܽܘܒܚܳܐ ܒܿܳܥܶܐ ܢܶܬܟܽܘܣ<EOS>ܘܰܡܥܺܝܼܪ ܨܰܥܪܳܐ ܥܰܠ ܝܰܩܺܝܪ̈ܶܐ ܢܩܿܰܦܰܚ ܐܶܢܽܘܢ<EOS>ܕܩܽܘܠܳܣܳܐ ܗ̱ܝ ܓܶܝܪ ܘܰܕܓܽܘܢܳܝܳܐ ܗܳܕܶܐ ܐܽܘܪܚܳܐ<EOS>ܘܫܽܘܒܚܳܐ ܘܨܰܥܪܳܐ ܡܶܬ݂ܝܰܒܠܺܝܢ ܒܳܗܿ ܐܰܟܡܳܐ ܕܰܟܬ݂ܺܝܒ<EOS>ܡܿܰܢ ܗܳܟܰܢܳܐ ܦܰܪܢܶܣ ܫܰܦܺܝܪ ܐܰܝܟ ܐܰܠܳܗܳܐ<EOS>ܕܟܽܠܡܳܐ ܕܥܿܳܒܶܕ ܢܰܘܬ݂ܰܪ ܒܿܳܥܶܐ ܠܰܕܪܳܚܶܡ ܠܶܗ<EOS>ܝܰܗܼܒ ܠܶܗ ܠܝܰܘܣܶܦ ܕܢܼܶܗܘܶܐ ܫܰܠܺܝܛ ܒܶܝܬ ܡܶܨܪ̈ܳܝܶܐ<EOS>ܘܰܐܣܓܺܝܼ ܩܰܦܚܶܗ ܘܟܶܢ ܐܰܓܥܶܠ ܠܶܗ ܪܺܝܫܳܢܽܘܬ݂ܐ<EOS>ܕܰܪܫܶܗ ܒܥܰܡܠܳܐ ܘܰܒܢܶܣܝܽܘ̈ܢܶܐ ܕܶܐܣܟܺܝܡ ܐܶܣܟܺܝܡ<EOS>ܕܰܡ ܚܽܘܫܳܒܳܐ ܪܰܦܝܳܐ ܢܳܒܰܥ ܡܶܢ ܚܺܐܪܽܘܬ݂ܐ<EOS>ܐܰܥܠܶܗ ܠܕܺܝܼܢܳܐ ܘܟܶܢ ܕܰܝܿܳܢܳܐ ܥܰܠܺܝ ܣܳܡܶܗ<EOS>ܕܢܼܶܗܘܶܐ ܡܿܰܓܰܪ ܪܽܘܚܶܗ ܒܕܺܝܼܢܳܐ ܕܕܰܠܡܳܐ ܥܰܘܠܰܐ ܗ̱ܘ<EOS>ܥܰܒܕܶܗ ܛܠܺܝܼܡܳܐ ܟܰܕ ܢܿܳܛܰܪ ܠܶܗ ܪܺܝܫܳܢܽܘܬ݂ܳܐ<EOS>ܕܡܳܐ ܕܰܦܓܰܥܘ̱ ܒܶܗ ܛܠܺܝܼ̈ܡܶܐ ܕܢܼܶܥܡܰܠ ܢܰܦܨܶܐ ܐܶܢܽܘܢ<EOS>ܐܶܬܓܰܪܝܰܬ݀ ܒܶܗ ܕܰܓܳܠܽܘܬ݂ܐ ܘܠܳܐ ܬܰܟܣܳܗܿ ܗܘܳܐ<EOS>ܕܢܼܶܗܘܶܐ ܫܰܪܺܝܪ ܡܳܐ ܕܰܡܥܰܩܶܒ ܠܰܬܪ̈ܺܝܨܳܬ݂ܳܐ<EOS>ܥܰܠ ܠܰܚܒܽܘܫܝܳܐ ܕܰܒܝܰܕ ܗܳܕܶܐ ܢܶܬܚܰܟܰܡ ܗܘܳܐ<EOS>ܕܢܼܶܗܘܶܐ ܦܿܳܩܶܕ ܕܕܰܠܡܳܐ ܛܠܽܘܡܝܳܐ ܨܶܝܕ ܕܰܐܣܺܝܼܪܺܝܢ<EOS>ܚܰܒܫܶܗ ܒܓܽܘܒܳܐ ܟܰܕ ܡܰܪܟܰܒܬ݂ܳܐ ܠܶܗ ܟܳܕܶܢ ܗܘܳܐ<EOS>ܕܰܒܪܰܒܽܘܬ݂ܶܗ ܢܼܶܗܘܶܐ ܥܿܳܗܶܕ ܠܰܐܝܢܳܐ ܕܰܙܥܽܘܪ<EOS>ܐܰܥܶܠ ܟܰܕܢܶܗ ܒܢܺܝܼܪܳܐ ܕܥܰܒܕ̈ܶܐ ܕܢܺܐܠܰܦ ܬܰܡܳܢ<EOS>ܕܦܰܐܝܳܐ ܠܡܳܪܳܐ ܕܢܼܶܗܘܶܐ ܡܪܰܚܶܡ ܥܰܠ ܦܰܠܳܚܰܘ̈ܗ̱ܝ<EOS>ܢܛܺܝܪ ܠܺܐܝܩܳܪܑܳܐ ܘܰܡܨܰܥܰܪ ܠܶܗ ܒܟ݂ܽܠ ܥܶܠ̈ܳܬ݂ܳܐ<EOS>ܕܡܳܐ ܕܶܐܬ݂ܝܰܩܰܪ ܢܼܰܘܕܶܐ ܕܰܐܓܗܺܝܼ ܘܠܳܐ ܢܶܫܬܰܩܰܠ<EOS>ܠܟܽܠܗܶܝܢ ܚܰܫ̈ܶܐ ܕܢܰܦܫܳܐ ܟܰܘܺܝ ܒܟ݂ܽܠ ܢܶܣܝܽܘ̈ܢܺܝܢ<EOS>ܕܠܳܐ ܢܶܕܽܘܠ ܒܳܗܿ ܡܶܕܶܡ ܣܰܢܝܳܐ ܒܗܳܝ ܪܰܒܽܘܬ݂ܐ<EOS>ܒܛܶܟܣܳܐ ܕܥܰܒܕ̈ܶܐ ܐܶܬܢܰܣܺܝ ܗܘܳܐ ܗܿܰܘ ܒܰܪ ܚܺܐܪ̈ܶܐ<EOS>ܕܢܼܶܗܘܶܐ ܝܿܳܨܶܦ ܠܰܡܚܰܪܳܪܽܘ ܠܟ݂ܠ ܕܰܚܒܺܝܼܫܺܝܢ<EOS>ܠܡܳܪܶܗ ܕܳܡܶܐ ܕܚܼܰܫ ܘܶܐܬܢܰܣܺܝ ܕܰܒܝܰܕ ܗܳܕܶܐ<EOS>ܢܼܶܗܘܶܐ ܡܥܰܕܰܪ ܠܰܕܡܶܬܢܰܣܶܝܢ ܐܰܟܡܳܐ ܕܰܟܬ݂ܺܝܼܒ<EOS>ܝܰܡܰܐ ܗ̱ܘ ܫܰܪܒܶܗ ܘܰܐܝܿܟܰܢ ܐܶܣܰܩ ܡܶܢ ܡܳܡܽܘ̈ܠܰܘܗ̱ܝ<EOS>ܕܓܰܠܠܳܐ ܠܓܰܠܠܳܐ ܗܳܐ ܫܿܳܕܶܐ ܠܺܝ ܕܬܽܘܒ ܐܶܪܕܶܐ ܒܶܗ<EOS>ܥܽܘܼܬ݂ܪܶܗ ܣܰܓܺܝ ܘܶܐܢܳܐ ܡܚܺܝܼܠ ܐ̱ܢܳܐ ܡܶܢ ܬܶܐܓܽܘܪܬ݂ܶܗ<EOS>ܘܠܳܐ ܡܶܫܟܰܚ ܐ̱ܢܳܐ ܐܶܣܒܽܘܠ ܓܰܙܰܘ̈ܗ̱ܝ ܒܰܕ ܣܰܓܺܝܐܺܝܢ<EOS>ܚܰܕ ܚܰܕ ܡܰܢܝܳܐ ܐܶܣܰܒ ܡܳܕܶܝܢ ܡܶܛܽܠ ܣܽܘܢܩܳܢܝ̱<EOS>ܒܪܺܝܼܟ ܥܰܬܺܝܪܳܐ ܕܟܽܠ ܝܽܘܡ ܝܿܳܗܶܒ ܠܰܕܒܿܳܥܶܝܢ ܠܶܗ<EOS>ܫܠܡ ܡܐܡܪܐ ܕܗ ܕܩܕܝܫܐ ܡܪܝ ܝܥܩܘܒ<EOS>