ܫܽܘܚܠܳܦ ܩܳܠܶܐ<EOS>ܥܽܘܢܳܝܳܐ ܒܪܺܝܟ ܕܙܰܥܰܪ ܕܠܳܐ ܣܳܟ<EOS>ܕܰܕܠܳܐ ܣܳܟܳܐ ܢܰܘܪܒܰܢ<EOS>ܥܰܠ ܝܰܠܕܶܗ ܕܒܽܘܟܪܳܐ ܒܥܰܕܥܺܕܶܗ ܢܡܰܠܶܠ<EOS>ܝܳܗܶܒ ܗܽܘ ܒܝܰܘܡܶܗ ܥܽܘܕܪ̈ܳܢܶܐ ܟܣܰܝ̈ܳܐ<EOS>ܐܶܢ ܛܰܡܐܳܐ ܒܥܺܐܕܶܗ ܘܰܒܕܽܘܟܪܳܢܳܐ ܕܝܰܘܡܶܗ<EOS>ܝܰܗܒ ܡܰܘܗܰܒܬܳܐ ܕܪܽܘܓܙܳܐ ܪܺܝܫܳܐ ܥܰܠ ܦܺܝܢܟܳܐ<EOS>ܟܡܳܐ ܢܶܬܶܠ ܒܪܺܝܟܳܐ ܒܽܘܪ̈ܟܳܬܳܐ ܠܐܰܝܢܳܐ<EOS>ܕܰܡܙܰܡܰܪ ܒܥܺܐܕܶܗ<EOS>ܠܳܐ ܢܶܡܢܶܝܘܗܝ ܠܫܰܗܪܰܢ ܐܰܝܟ ܫܰܗܪ̈ܶܐ ܕܟܽܠܝܽܘܡ<EOS>ܥܰܕܥܺܐܕܰܐ ܗ̱ܘ ܕܐܰܓܪܶܗ ܚܰܕ ܒܰܡܳܐܐ ܡܝܰܬܰܪ<EOS>ܥܺܐܕܰܐ ܗ̱ܘ ܓܶܝܪ ܕܡܰܩܪܶܒ ܥܰܡ ܫܶܢܬܳܐ ܒܫܰܗܪܶܗ<EOS>ܡܰܠܳܠܰܐ ܗ̱ܘ ܕܡܰܩܪܶܒ ܥܰܡ ܫܶܬܩܳܐ ܒܩܳܠܶܗ<EOS>ܟܽܠ ܛܽܘ̈ܒܺܝܢ ܡܥܰܛܶܦ ܪܰܒ ܚܰܝܠܰܐ ܗ̱ܘ ܕܥܺܐܕ̈ܶܐ<EOS>ܘܰܕܚܰܕ̈ܘܳܬܳܐ ܟܗܺܝܢ<EOS>ܝܰܘܡܳܢܳܐ ܡܰܠܰܐܟ̈ܶܐ ܘܐܳܦ ܪ̈ܰܒܰܝ ܡܰܠܰܐܟ̈ܶܐ<EOS>ܬܶܫܒܽܘܚܬܳܐ ܚܕܰܬܳܐ ܢܚܶܬܘ ܫܰܒܰܚܘ ܒܐܰܪܥܳܐ<EOS>ܒܗܰܘ ܪܳܐܙܳܐ ܢܳܚܬܺܝܢ ܘܥܰܡ ܫܰܗܳܪ̈ܶܐ ܕܳܝܨܺܝܢ<EOS>ܒܗܰܘ ܙܰܒܢܳܐ ܕܫܰܒܰܚܘ ܓܽܘܕܳܦܳܐ ܡܠܶܐ ܗܘܳܐ<EOS>ܒܪܺܝܟ ܝܰܠܕܳܐ ܕܒܶܗ ܗܽܘ ܗܳܐ ܪܳܥܶܡ ܥܳܠܡܳܐ<EOS>ܒܗܽܘ̈ܠܳܠܶܐ ܕܫܽܘܒܚܳܐ<EOS>ܠܠܺܝܰܐ ܗ̱ܘ ܓܶܝܪ ܕܚܳܠܶܛ ܥܺܝܪ̈ܶܐ ܕܰܠܥܶܠ ܒܫܰܗܪ̈ܶܐ<EOS>ܐܶܬܳܐ ܥܺܝܪܳܐ ܕܢܶܥܒܶܕ ܥܺܝܪ̈ܶܐ ܒܓܰܘ ܒܪܺܝܬܳܐ<EOS>ܫܰܗܳܪ̈ܶܐ ܗܳܐ ܥܒܺܝܕܺܝܢ ܫܰܘ̈ܬܳܦܶܐ ܠܥܺܝܪ̈ܶܐ<EOS>ܡܫܰܒܚܳܢ̈ܶܐ ܥܒܺܝܕܺܝܢ ܚܰܒܪ̈ܶܐ ܥܰܡ ܣܪ̈ܳܦܶܐ<EOS>ܛܽܘܒܰܘܗܝ ܠܡܰܢ ܕܰܗܘܳܐ ܟܶܢܳܪܳܐ ܠܫܽܘܒܚܳܟ<EOS>ܘܰܗܘܳܐ ܐܰܓܪܶܗ ܚܢܳܢܳܟ<EOS>ܠܝܰܠܕܶܗ ܕܶܝܢ ܕܒܽܘܟܪܳܐ ܢܶܙܡܰܪ ܠܶܗ ܕܐܰܝܟܰܢ<EOS>ܐܰܠܳܗܽܘܬܳܐ ܒܟܰܪܣܳܐ ܙܶܩܪܰܬ ܠܳܗܿ ܠܒܽܘܫܳܐ<EOS>ܠܒܰܫܬܶܗ ܘܢܶܦܩܰܬ ܒܝܰܠܕܳܐ ܒܡܰܘܬܳܐ ܬܽܘܒ ܫܠܰܚܬܶܗ<EOS>ܚܕܳܐ ܙܒܰܢ ܫܠܰܚܬܶܗ ܬܰܪܬܶܝܢ ܙܰܒ̈ܢܺܝܢ ܠܒܰܫܬܶܗ<EOS>ܕܣܶܡܳܠܳܐ ܥܛܰܦܬܶܗ ܘܡܶܢܳܗܿ ܐܰܥܕܝܰܬܶܗ<EOS>ܘܥܰܠ ܝܰܡܺܝܢܳܐ ܣܳܡܬܶܗ<EOS>ܫܪܳܐ ܒܥܽܘܒܳܐ ܙܥܽܘܪܳܐ ܚܰܝܠܳܐ ܕܰܠܟܽܠ ܡܕܰܒܰܪ<EOS>ܟܰܕ ܬܰܡܳܢ ܫܪܳܐ ܗܘܳܐ ܦܓܽܘܕ̈ܶܐ ܕܟܽܠܳܐ ܥܪܶܐ ܗܘܳܐ<EOS>ܠܝܳܠܽܘܕܶܗ ܢܩܳܐ ܗܘܳܐ ܕܨܶܒܝܳܢܶܗ ܢܫܰܡܠܶܐ<EOS>ܫܡܰܝܳܐ ܡܶܢܶܗ ܡܠܶܝܢ ܗܘܰܘ ܘܒܶܪ̈ܝܳܬܳܐ ܟܽܠܗܶܝܢ<EOS>ܫܶܡܫܳܐ ܥܰܠ ܠܟܰܪܣܳܐ ܘܰܒܪܰܘܡܳܐ ܘܥܽܘܡܩܳܐ<EOS>ܙܰܠܺܝܩܰܘ̈ܗܝ ܫܪܶܝܢ ܗܘܰܘ<EOS>ܫܪܳܐ ܒܥܽܘ̈ܒܶܐ ܪ̈ܘܺܝܚܶܐ ܕܒܶܪ̈ܝܳܬܳܐ ܟܽܠܗܶܝܢ<EOS>ܙܥܽܘܪ̈ܝܳܢ ܐܶܢܶܝܢ ܠܡܶܐܚܰܕ ܪܰܒܽܘܬܶܗ ܕܒܽܘܟܪܳܐ<EOS>ܐܰܝܟܰܢ ܟܰܝ ܣܦܰܩ ܠܶܗ ܗܰܘ ܥܽܘܒܳܐ ܕܡܰܪܝܰܡ<EOS>ܬܶܗܪܳܐ ܐܶܢ ܣܦܰܩ ܠܶܗ<EOS>ܡܶܢ ܟܽܠ ܥܽܘ̈ܒܺܝܢ ܕܐܰܚܕܽܘܗܝ ܚܰܕ ܥܽܘܒܳܐ ܣܦܰܩ ܠܶܗ<EOS>ܕܗܰܘ ܪܰܒܳܐ ܕܝܰܠܕܶܗ<EOS>ܫܘܶܐ ܗܽܘ ܥܽܘܒܳܐ ܕܐܰܚܕܶܗ ܐܶܢ ܐܰܚܕܶܗ ܠܟܽܠܶܗ<EOS>ܥܰܡ ܥܽܘܒܳܐ ܬܡܺܝܗܳܐ ܕܪܰܒ ܡܶܢ ܕܝܰܠܕܶܗ<EOS>ܘܡܰܢ ܢܰܡܪܰܚ ܕܢܺܐܡܰܪ ܕܰܫܘܶܐ ܥܽܘܒܳܐ ܙܥܽܘܪܳܐ<EOS>ܚܰܠܳܫ ܘܫܺܝܛܳܐ ܥܰܡ ܕܐܺܝܬܽܘܬܳܐ ܪܰܒܬܳܐ<EOS>ܫܪܳܐ ܡܶܛܽܠ ܚܢܳܢܶܗ ܘܰܕܪܰܒ ܗܽܘ ܟܝܳܢܶܗ<EOS>ܠܳܐ ܐܶܣܬܰܝܰܟ ܒܡܶܕܶܡ<EOS>ܫܠܳܡܳܐ ܡܪܰܥܝܳܢܳܐ ܕܐܶܫܬܰܕܰܪ ܠܥܰܡ̈ܡܶܐ<EOS>ܨܶܡܚܳܐ ܡܰܦܨܚܳܢܳܐ ܕܐܶܬܐܳ ܨܶܝܕ ܟܡܺܝܪ̈ܶܐ<EOS>ܚܡܺܝܪܳܐ ܚܰܝܠܬܳܢܳܐ ܙܳܟܶܐ ܟܽܠ ܒܫܶܠܝܳܐ<EOS>ܢܰܓܺܝܪ ܪܽܘܚܳܐ ܕܨܳܕܳܗܿ ܠܰܒܪܺܝܬܳܐ ܒܚܰܕ ܚܰܕ<EOS>ܛܽܘܒܰܘܗܝ ܠܡܰܢ ܕܐܰܫܪܺܝ ܚܰܕ̈ܘܳܬܳܟ ܒܠܶܒܶܗ<EOS>ܘܰܠܥܳܩ̈ܳܬܶܗ ܒܳܟ ܛܥܳܐ<EOS>ܝܰܒܶܒܘ ܗܘܰܘ ܫܠܳܡܳܐ ܦܽܘܡܳܐ ܕܥܺܝܪ̈ܶܐ ܠܫܰܗܳܪ̈ܶܐ<EOS>ܦܶܓܥܰܬ ܒܫܰܗܳܪ̈ܶܐ ܣܒܰܪܬܳܐ ܡܶܢ ܥܺܝܪ̈ܶܐ ܕܐܰܝܬܝܽܘܗܿ<EOS>ܡܰܢ ܢܶܕܡܰܟ ܒܗܳܢܳܐ ܠܺܠܝܳܐ ܕܐܰܥܺܝܪ ܒܪܺܝܬܳܐ<EOS>ܣܰܒܰܪܘ ܓܶܝܪ ܫܠܳܡܳܐ ܕܪܰܓܺܝܙܽܘܬܳܐ ܐܺܝܬ ܗܘܳܬ<EOS>ܒܪܺܝܟ ܥܽܘܠܳܐ ܕܪܰܥܺܝ ܪܰܒܽܘܬܳܐ ܒܫܶܬܩܶܗ<EOS>ܕܡ̈ܰܠܳܠܶܐ ܕܐܰܪܓܙܽܘܗܝ<EOS>ܚܠܰܛܘ ܥܺܝܪ̈ܶܐ ܒܥܺܝܪ̈ܶܐ ܚܕܺܝܘ ܕܰܚܝܳܐ ܥܳܠܡܳܐ<EOS>ܒܗܶܬ ܒܺܝܫܳܐ ܕܐܰܡܠܶܟ ܘܰܩܛܰܪ ܬܳܓܳܐ ܕܙܺܐܦܳܐ<EOS>ܐܰܪܡܺܝ ܗܘܳܐ ܟܽܘܪܣܝܶܗ ܐܰܝܟ ܐܰܠܳܗܳܐ ܒܬܺܒܶܝܠ<EOS>ܥܽܘܠܳܐ ܕܰܢܦܰܠ ܒܐܽܘܪܝܳܐ ܡܶܢ ܫܽܘܠܛܳܢܶܗ ܐܰܪܡܝܶܗ<EOS>ܫܶܡܫܳܐ ܦܰܢܺܝ ܣܶܓܕܬܳܐ ܒܰܡܓܽܘܫܰܘ̈ܗܝ ܝܰܩܪܶܗ<EOS>ܒܣܳܓܽܘܕ̈ܰܘܗܝ ܣܓܶܕܘ ܠܶܗ<EOS>ܐܰܠܳܗܳܐ ܚܙܳܐ ܗܘܳܐ ܕܠܰܥܒܺܝ̈ܕܶܐ ܣܳܓܕܺܝܢ<EOS>ܠܒܶܫ ܦܰܓܪܳܐ ܥܒܺܝܕܳܐ ܕܒܰܥܝܳܕܰܢ ܢܨܽܘܕܰܢ<EOS>ܗܳܐ ܒܗܳܢܳܐ ܓܒܺܝܠܳܐ ܓܳܒܽܘܠܰܢ ܐܰܣܝܰܢ<EOS>ܘܰܒܗܳܢܳܐ ܒܪܺܝܬܳܐ ܒܳܪܽܘܝܰܢ ܐܰܚܝܰܢ<EOS>ܠܳܐ ܕܰܒܪܰܢ ܩܛܺܝܪܶܗ ܒܪܺܝܟ ܕܐܶܬܳܐ ܒܕܺܝܠܰܢ<EOS>ܘܰܒܕܺܝܠܶܗ ܚܰܠܛܰܢ<EOS>ܐܳܘ ܪܰܒ ܡܶܢ ܡܫܽܘܚܬܳܐ ܕܰܕܠܳܐ ܡܽܘܫܚܳܐ ܙܥܰܪ ܗܘܳܐ<EOS>ܡܶܢ ܫܽܘܒܚܳܐ ܫܒܺܝܚܳܐ ܐܶܬܬܰܚܬܺܝܬ ܠܫܶܦܠܳܐ<EOS>ܗܳܢܳܐ ܟܽܠܶܗ ܐܰܪܟܢܽܘܟ ܪ̈ܰܚܡܶܐ ܕܰܫܪܶܝܢ ܒܳܟ<EOS>ܐܰܪܟܶܢ ܠܺܝ ܚܢܳܢܳܟ ܐܶܬܩܰܠܰܣ ܒܒܺܝܫܽܘܬܝ<EOS>ܛܽܘܒܰܘܗܝ ܠܡܰܢ ܕܰܗܘܳܐ ܡܰܒܽܘܥܳܐ ܕܩ̈ܳܠܶܐ<EOS>ܘܐܰܘܕܺܝ ܟܽܠܶܗ ܠܟܽܠܳܟ<EOS>ܗܘܳܐ ܥܰܒܕܳܐ ܒܐܰܪܥܳܐ ܗܘܳܐ ܡܳܪܳܐ ܒܪܰܘܡܳܐ<EOS>ܝܺܪܶܬ ܪܰܘܡܳܐ ܘܥܽܘܡܩܳܐ ܕܰܗܘܳܐ ܐܰܟܣܶܢܝܳܐ<EOS>ܘܕܕܳܢܽܘܗܝ ܒܥܽܘܠܳܐ ܗܘܳܐ ܕܳܐܶܢ ܒܩܽܘܫܬܳܐ<EOS>ܘܰܕܪܰܩܘ ܠܶܗ ܒܐܰܦܰܘ̈ܗܝ ܢܦܰܚ ܪܽܘܚܳܐ ܒܐܰܦ̈ܶܐ<EOS>ܕܐܰܚܺܝܕ ܩܰܢܝܳܐ ܡܚܺܝܠܳܐ ܗܘܳܐ ܚܽܘܛܪܳܐ ܠܥܳܠܡܳܐ<EOS>ܕܰܣܐܶܒ ܘܰܥܠܰܘܗܝ ܐܶܣܬܡܶܟ<EOS>ܕܩܳܡ ܫܰܡܶܫ ܠܥܰܒܕ̈ܶܐ ܟܰܕ ܝܳܬܶܒ ܡܶܣܬܓܶܕ<EOS>ܕܒܰܙܰܚܘ ܒܶܗ ܣܳܦܪ̈ܶܐ ܣܪ̈ܳܦܶܐ ܩܰܕܶܫܘ ܩܕܳܡܰܘܗܝ<EOS>ܗܳܢ ܫܽܘܒܚܳܐ ܨܒܳܐ ܗܘܳܐ ܕܢܶܓܢܽܘܒ ܐܳܕܳܡ ܒܛܽܘܫܝܳܐ<EOS>ܚܳܪ ܚܶܘܝܳܐ ܕܣܰܚܦܶܗ ܠܐܰܝܢܳܐ ܪܰܘܡܳܐ ܐܶܬܬܪܺܝܡ<EOS>ܪܰܨܶܗ ܥܰܠ ܕܢܰܟܠܶܗ ܕܳܫ̈ܶܝܗܝ ܪ̈ܶܓܠܶܐ ܕܚܰܘܳܐ<EOS>ܕܰܫܕܳܐ ܡܶܪܬܳܐ ܒܐܶܕܢܶܝ̈ܗܿ<EOS>ܡܶܙܕܰܘܓܳܐ ܗܘܳܬ ܥܩܰܪܬܳܐ ܘܥܰܠ ܦܺܐܪ̈ܶܐ ܟܳܝܡܳܐ<EOS>ܥܽܘܒܳܗܿ ܕܶܝܢ ܕܡܰܪܝܰܡ ܩܰܕܺܝܫܳܐܺܝܬ ܒܛܶܢ ܗܘܳܐ<EOS>ܒܐܰܪ̈ܥܳܬܳܐ ܠܡܶܬܗܰܪ ܘܰܒܢܶܨ̈ܒܳܬܳܐ ܠܡܶܬܡܰܗ<EOS>ܗܳܝ ܛܶܠܡܰܬ ܕܢܶܣܒܰܬ ܘܰܕܠܳܐ ܝܶܙܦܰܬ ܦܰܢܝܰܬ<EOS>ܐܰܘܕܺܝ ܟܝܳܢܳܐ ܕܐܶܙܕܟܺܝ ܟܰܪܣܳܐ ܠܶܗ ܛܠܰܡܬܶܗ<EOS>ܘܰܕܠܳܐ ܝܰܗܒ ܠܳܗܿ ܦܪܰܥܬܶܗ<EOS>ܡܰܪܝܰܡ ܒܐܶܠܺܝܫܒܰܥ ܐܶܙܕܰܟܝܰܬ ܒܕܺܝܢܳܐ<EOS>ܥܰܩܪܽܘܬܳܐ ܐܰܦܺܝܣܰܬ ܕܨܶܒܝܳܢܳܐ ܕܐܶܫܟܰܚ<EOS>ܘܐܶܚܰܕ ܬܰܪܥܳܐ ܦܬܺܝܚܳܐ ܠܐܰܚܺܝܕܰܐ ܗ̱ܘ ܦܬܰܚ<EOS>ܓܰܙܺܝ ܥܽܘܒܳܐ ܒܥܶܠܳܝܳܐ ܐܰܦܪܺܝ ܥܽܘܒܳܐ ܒܬܽܘܠܳܐ<EOS>ܕܥܰܡܳܐ ܗܘܳܐ ܟܦܺܝܪܳܐ ܥܰܒܕܳܗܿ ܠܰܒܥܺܝܠܬܳܐ<EOS>ܣܰܟܪܳܐ ܒܐܰܦܰܝ̈ ܕܟܺܝܬܳܐ<EOS>ܡܰܢ ܕܐܶܫܟܰܚ ܘܪܰܓܺܝ ܬܕ̈ܰܝܳܐ ܥܩܰܪ̈ܶܐ ܘܡ̈ܺܝܬܶܐ<EOS>ܐܰܓܺܝܙ ܐܶܢܽܘܢ ܟܰܕ ܛܠܶܝܢ ܐܰܪܕܺܝ ܐܶܢܽܘܢ ܟܰܕ ܣܐܶܒܘ<EOS>ܥܨܳܐ ܘܫܰܚܠܶܦ ܟܝܳܢܳܐ ܒܙܰܒܢܶܗ ܘܰܕܠܳܐ ܒܙܰܒܢܶܗ<EOS>ܫܰܚܠܶܦ ܡܳܪܶܐ ܟܝܳܢ̈ܶܐ ܟܝܳܢܳܗܿ ܕܰܒܬܽܘܠܬܳܐ<EOS>ܕܥܰܡܳܐ ܗܘܳܐ ܥܰܩܪܳܐ ܥܰܒܕܳܗܿ ܗܘܳܐ ܠܣܳܒܬܳܐ<EOS>ܦܽܘܡܳܐ ܚܠܳܦ ܛܠܺܝܬܳܐ<EOS>ܘܐܰܝܟ ܕܫܰܪܺܝ ܒܝܰܠܕܳܐ ܪܕܳܐ ܘܫܰܠܶܡ ܒܡܰܘܬܳܐ<EOS>ܝܰܠܕܶܗ ܫܩܰܠ ܣܶܓܕܬܳܐ ܡܰܘܬܶܗ ܦܪܰܥ ܚܰܘܒܬܳܐ<EOS>ܐܰܝܟ ܕܐܶܬܳܐ ܠܝܰܠܕܳܐ ܘܰܡܓܽܘ̈ܫܶܐ ܣܓܶܕܘ ܠܶܗ<EOS>ܬܽܘܒ ܐܶܬܳܐ ܠܚܰܫܳܐ ܘܓܰܝܳܣܳܐ ܛܦܰܣ ܒܶܗ<EOS>ܒܶܝܬ ܝܰܠܕܶܗ ܠܡܰܘܬܳܐ ܡܨܰܥ ܣܳܡܶܗ ܠܥܳܠܡܳܐ<EOS>ܒܝܰܠܕܳܐ ܘܡܰܘܬܳܐ ܐܰܚܝܶܗ<EOS>