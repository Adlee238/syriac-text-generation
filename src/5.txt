ܬܚܘܝܬܐ ܕܩܪ̈ܒܐ<EOS>ܗܢܐ ܪܢܝܐ ܢܦܠ ܠܝ ܒܗܢܐ ܙܒܢܐ<EOS> ܥܠ ܙܘܥܐ ܕܥܬܝܕ ܠܡܗܘܐ ܒܗܢܐ ܙܒܢܐ<EOS> ܘܚܝܠܐ<EOS>ܕܟܢܫ ܢܦܫܗ ܠܚܪܒܐ<EOS> ܙܒ̈ܢܐ ܕܝܢ ܡܩܕܡܝܢ ܘܣܝܡܝܢ ܠܐܠܗܐ<EOS> ܙܒ̈ܢܐ ܕܫܝܢܐ<EOS> ܒܝܘ̈ܡܝ ܛܒ̈ܐ ܘܟܐ̈ܢܐ<EOS>ܡܫܬܠܡܝܢ<EOS> ܘܙܒ̈ܢܐ ܕܒܝܫ̈ܬܐ ܣܓ̈ܝܐܢ ܒܗܘܢ<EOS> ܒܝܘ̈ܡܝ ܒܝ̈ܫܐ ܘܥܘ̈ܠܐ ܡܫܬܠܡܝܢ<EOS> ܟܬܝܒ ܓܝܪ ܗܟܢܐ<EOS>ܕܛܒܬܐ ܥܬܝܕܐ ܠܡܗܘܐ<EOS> ܘܛܘܒܘܗܝ ܠܡܢ ܕܒܐܝܕܗ ܬܐܬܐ<EOS> ܘܒܝܫܬܐ ܥܬܝܕܐ ܠܡܗܘܐ<EOS> ܐܠܐ ܘܝ ܠܡܢ<EOS>ܕܒܐܝܕܗ ܬܐܬܐ<EOS> ܐܬܬ ܛܒܬܐ ܠܥܡܗ ܕܐܠܗܐ<EOS> ܘܛܘܒܐ ܠܘܬ ܡܢ ܕܒܐܝܕܗ ܐܬܬ ܛܒܬܐ ܡܩܘܐ<EOS> ܘܐܬܥܝܪܬ<EOS>ܒܝܫܬܐ ܥܠ ܚܝܠܐ ܟܢܝܫܐ<EOS> ܒܝܕ ܒܝܫܐ ܘܪܡܐ ܕܡܫܬܒܗܪ<EOS> ܘܐܦ ܘܝܐ ܬܡܢ ܡܟܬܪ<EOS> ܠܘܬ ܡܢ ܕܒܝܫܬܐ<EOS>ܒܐܝ̈ܕܘܗܝ ܡܬܬܥܝܪܐ<EOS> ܠܐ ܕܝܢ ܬܥܕܘܠ ܚܒܝܒܝ ܠܒܝܫܐ ܕܒܝܫܬܐ ܐܪܡܝ ܠܣܓ̈ܝܐܐ<EOS> ܡܛܠ ܕܙܒ̈ܢܐ<EOS>ܡܩܕܡܝܢ ܘܣܝܡܝܢ<EOS> ܘܡܛܐ ܙܒܢ ܫܘܠܡܗܘܢ<EOS>ܡܟܝܠ ܡܛܠ ܕܙܒܢ ܒܝܫܐ ܗܘ<EOS> ܒܐܪܙ ܫܡܥ ܗܢܐ ܡܕܡ ܕܟܬܒܢܐ ܠܟ<EOS> ܟܬܝܒ ܓܝܪ ܗܟܢܐ<EOS>ܕܡܕܡ ܕܪܡ ܒܝܬ ܒܢܝ̈ܢܫܐ<EOS> ܩܕܡ ܐܠܗܐ ܢܕܝܕ ܗܘ<EOS> ܘܬܘܒ ܟܬܝܒ<EOS> ܕܟܠ ܡܢ ܕܢܬܬܪܝܡ ܢܬܡܟܟ<EOS> ܘܟܠ<EOS>ܕܢܬܡܟܟ ܢܬܪܝܡ<EOS> ܐܦ ܐܪܡܝܐ ܐܡܪ<EOS> ܕܠܐ ܢܫܬܒܗܪ ܚܝܠܬܢܐ ܒܚܝܠܗ<EOS> ܐܦ ܠܐ ܥܬܝܪܐ ܒܥܘܬܪܗ<EOS> ܘܫܠܝܚܐ<EOS>ܛܘܒܢܐ ܬܘܒ ܐܡܪ<EOS> ܕܡܢ ܕܡܫܬܒܗܪ ܒܡܪܝܐ ܢܫܬܒܗܪ<EOS> ܘܕܘܝܕ ܐܡܪ<EOS> ܕܚܙܝܬ ܠܪܫܝܥܐ ܕܡܬܬܪܝܡ<EOS> ܘܡܬܥܠܐ<EOS>ܐܝܟ ܐܪܙܐ ܕܠܒܢܢ<EOS> ܘܟܕ ܥܒܪܬ ܠܝܬܘܗܝ<EOS> ܘܒܥܝܬܗ<EOS> ܘܠܐ ܐܫܟܚܬܗ<EOS>ܟܠ ܡܢ ܕܐܫܬܒܗܪ ܐܬܡܟܟ<EOS> ܐܫܬܒܗܪ ܩܐܝܢ ܥܠ ܗܒܝܠ ܐܚܘܗܝ ܘܩܛܠܗ<EOS> ܘܐܬܬܠܝܛ ܘܗܘܐ<EOS>ܙܐܥ ܘܢܐܕ ܒܐܪܥܐ<EOS> ܬܘܒ ܐܫܬܒܗܪ ܣܕܘ̈ܡܝܐ ܥܠ ܠܘܛ<EOS> ܘܢܦܠܬ ܥܠܝܗܘܢ ܢܘܪܐ ܡܢ ܫܡܝܐ ܘܐܘܩܕܬ<EOS>ܐܢܘܢ<EOS> ܘܐܬܗܦܟܬ ܥܠܝܗܘܢ ܡܕܝܢܬܗܘܢ ܘܐܫܬܒܗܪ ܥܣܘ ܥܠ ܝܥܩܘܒ ܘܪܕܦܗ<EOS> ܘܝܥܩܘܒ ܩܒܠ ܒܘܟܪܘܬܗ<EOS>ܘܒܘܪ̈ܟܬܗ ܕܥܣܘ<EOS> ܘܐܫܬܒܗܪܘ ܒ̈ܢܝ ܝܥܩܘܒ ܥܠ ܝܘܣܦ ܘܢܦܠܘ ܣܓܕܘ ܠܗ ܒܡܨܪܝܢ<EOS> ܘܐܫܬܒܗܪ ܦܪܥܘܢ<EOS>ܥܠ ܡܘܫܐ ܘܥܠ ܥܡܗ<EOS> ܛܒܥ ܦܪܥܘܢ ܒܝܡܐ ܗܘ ܘܚܝܠܗ<EOS> ܘܐܫܬܒܗܪܘ ܕܬܢ ܘܐܒܝܪܡ ܥܠ ܡܘܫܐ<EOS> ܘܢܚܬܘ ܟܕ<EOS>ܚܝ̈ܝܢ ܠܫܝܘܠ<EOS> ܘܓܙܡ ܓܘܠܝܕ ܥܠ ܕܘܝܕ ܘܢܦܠ ܩܕܡܘܗܝ ܘܐܬܬܒܪ<EOS> ܘܪܕܦ ܬܘܒ ܫܐܘܠ ܠܕܘܝܕ ܘܢܦܠ<EOS>ܒܚܪܒܐ ܕܦܠܫ̈ܬܝܐ<EOS> ܘܐܬܪܝܡ ܥܠܘܗܝ ܐܒܫܠܘܡ ܘܩܛܠܗ ܝܘܐܒ ܒܩܪܒܐ<EOS> ܐܫܬܒܗܪ ܬܘܒ ܒܪܗܕܕ ܥܠ ܐܚܒ<EOS>ܘܐܫܬܠܡ ܒܐܝܕܐ ܕܐܝܣܪܝܠ<EOS> ܘܓܕܦ ܣܢܚܝܪܝܒ ܥܠ ܚܙܩܝܐ ܘܐܠܗܗ<EOS> ܘܗܘܐ ܚܝܠܗ ܫ̈ܠܕܐ ܡܝܬ̈ܬܐ ܟܕ ܢܦܩ<EOS>ܚܕ ܡܢ ܥܝܪ̈ܐ ܘܚܪܒ<EOS> ܒܡܫܪܝܬܗ ܬܡܢܥܣܪ̈ܐ ܪ̈ܒܘܢ ܘܚܡܫܐ ܐ̈ܠܦܝܢ<EOS> ܒܨܠܘܬܗ ܕܚܙܩܝܐ<EOS> ܒܨܠܘܬܗ<EOS>ܕܐܫܥܝܐ ܢܒܝܐ ܡܫܒܚܐ ܕܢܒ̈ܝܐ<EOS> ܘܐܬܪܝܡ ܐܚܒ ܥܠ ܡܝܟܐ<EOS> ܘܣܠܩ ܘܢܦܠ ܒܪܡܬ ܓܠܥܕ<EOS> ܘܐܫܬܒܗܪܬ<EOS>ܐܝܙܒܠ ܥܠ ܐܠܝܐ<EOS> ܘܐܟܠܘܗ ܟܠܒ̈ܐ ܒܝܪܬܘܬܐ ܕܐܝܙܪܥܝܠ<EOS> ܘܐܫܬܒܗܪ ܗܡܢ ܥܠ ܡܘܪܕܟܝ<EOS> ܘܗܦܟ ܥܘܠܗ<EOS>ܒܪܫܗ<EOS> ܘܐܫܬܒܗܪܘ ܒܒ̈ܠܝܐ ܥܠ ܕܢܝܐܝܠ<EOS> ܘܐܪܡܝܘܗܝ ܒܓܘܒܐ ܕܐܪ̈ܝܘܬܐ<EOS> ܘܕܢܝܐܝܠ ܣܠܩ ܟܕ ܙܟܝ<EOS>ܘܗܢܘܢ ܢܦܠܘ ܚܠܦܘܗܝ ܒܓܘܒܐ<EOS> ܬܘܒ ܐܫܬܒܗܪܘ ܒܒ̈ܠܝܐ ܘܐܟܠܘ ܩܪ̈ܨܐ ܕܚܢܢܝܐ ܘܕܚܒܪ̈ܘܗܝ<EOS> ܘܢܦܠܘ<EOS>ܒܐܬܘܢܐ ܕܢܘܪܐ<EOS> ܘܣܠܩܘ ܟܕ ܙܟܝܝܢ<EOS> ܘܫܠܗܒܝܬܐ ܐܟܠܬ ܠܐܟ̈ܠܝ ܩܪ̈ܨܐ<EOS>ܐܡܪ ܓܝܪ ܢܒܘܟܕܢܨܪ<EOS> ܕܐܣܩ ܠܫܡܝܐ<EOS> ܘܠܥܠ ܡܢ ܟܘܟ̈ܒܘܗܝ ܕܐܝܠ ܐܪܝܡ ܟܘܪܣܝ<EOS>ܘܐܬܒ ܒܛܘܪ̈ܐ ܪ̈ܡܐ ܕܒܫ̈ܦܘܠܝ ܓܪܒܝܐ<EOS> ܐܡܪ ܥܠܘܗܝ ܐܫܥܝܐ<EOS> ܕܡܛܠ ܕܗܟܢܐ ܐܪܝܡܟ ܠܒܟ<EOS> ܡܟܝܠ<EOS>ܠܫܝܘܠ ܬܬܚܬܐ<EOS> ܘܟܠ ܕܚܙܝܢ ܠܟ ܢܬܡܗܘܢ ܒܟ<EOS> ܘܐܦ ܣܢܚܝܪܝܒ ܗܟܢܐ ܐܡܪ ܗܘܐ<EOS> ܕܐܣܩ ܠܪܘܡܐ<EOS>ܕܛܘܪ̈ܐ<EOS> ܘܐܦ ܠܫܦܘܠܘܗܝ ܕܠܒܢܢ<EOS> ܐܢܐ ܐܚܦܘܪ ܘܐܫܬܐ ܡ̈ܝܐ<EOS> ܘܐܘܒܫ ܒܦܪ̈ܣܬܐ ܕܪ̈ܟܫܝ ܟܠܗܘܢ<EOS>ܢܗܪ̈ܘܬܐ ܥܡܝ̈ܩܐ<EOS> ܘܡܛܠ ܕܗܟܢܐ ܐܬܬܪܝܡ<EOS> ܐܡܪ ܬܘܒ ܥܠܘܗܝ ܗܘ ܐܫܥܝܐ<EOS> ܕܠܡܐ ܡܫܬܒܗܪ ܢܪܓܐ ܥܠ<EOS>ܡܢ ܕܦܣܩ ܒܗ ܐܘ ܡܬܪܝܡ ܡܣܪܐ ܥܠ ܡܢ ܕܢܣܪ ܒܗ<EOS> ܐܘ ܡܫܬܩܠ ܫܒܛܐ ܥܠ ܡܢ ܕܡܪܝܡ ܠܗ<EOS> ܐܢܬ ܠܡ<EOS>ܣܢܚܝܪܝܒ ܢܪܓܐ ܐܢܬ ܒܐܝ̈ܕܝ ܕܦܣܩ<EOS> ܘܡܣܪܐ ܐܢܬ ܒܐܝ̈ܕܝ ܕܢܣܪ<EOS> ܘܫܒܛܐ ܒܝܕ ܡܢ ܕܡܪܝܡ ܠܡܪܕܘܬܐ<EOS>ܘܚܘܛܪܐ ܐܝܬܝܟ ܕܡܚܘܬܐ<EOS> ܐܫܬܕܪܬ ܥܠ ܥܡܐ ܚܠܦܐ<EOS> ܘܬܘܒ ܐܬܦܩܕܬ ܥܠ ܥܡܐ ܐܟܬܢܐ<EOS> ܕܬܫܒܐ ܫܒܝܬܐ<EOS>ܘܬܒܘܙ ܒܙܬܐ<EOS> ܘܥܒܕܬ ܐܢܘܢ ܠܟܠܗܘܢ ܒܢ̈ܝ ܐܢ̈ܫܐ ܘܠܟܠܗܘܢ ܥܡ̈ܡܐ ܐܝܟ ܣܝܢܐ ܕܫܘ̈ܩܐ<EOS> ܘܟܕ ܗܠܝܢ<EOS>ܟܠܗܝܢ ܥܒܕܬ ܠܡܢܐ ܐܬܪܝܡܬ ܥܠ ܡܢ ܕܐܚܝܕ ܠܟ<EOS> ܘܐܫܬܒܗܪܬ ܥܠ ܡܢ ܕܢܣܪ ܒܟ<EOS> ܘܚܣܕܬ ܠܡܕܝܢܬܗ<EOS>ܕܩܕܝܫܐ<EOS> ܘܐܡܪܬ ܠܒ̈ܢܝ ܐܘܪܫܠܡ<EOS> ܕܠܡܐ ܡܫܟܚ ܐܠܗܟܘܢ ܠܡܦܨܝܘܬܟܘܢ ܡܢ ܐܝ̈ܕܝ<EOS> ܘܐܡܪܚܬ ܘܐܡܪܬ<EOS>ܕܡܢܘ ܡܪܝܐ ܕܡܦܨܐ ܠܟܘܢ ܡܢ ܐܝ̈ܕܝ<EOS> ܡܛܠ ܗܢܐ ܫܡܥ ܦܬܓܡܗ ܕܡܪܝܐ ܕܐܡܪ<EOS> ܕܐܬܒܪ ܠܐܬܘܪܝܐ<EOS>ܒܐܪܥܝ<EOS> ܘܥܠ ܛܘܪ̈ܝ ܐܕܘܫܝܘܗܝ<EOS> ܘܡܐ ܕܐܬܬܒܪ ܘܐܬܕܝܫ ܫܝܛܐ ܠܗ ܒܬܘܠܬܐ ܒܪܬ ܨܗܝܘܢ<EOS> ܘܡܢܝܕܐ<EOS>ܪܫܗ ܒܪܬ ܐܘܪܫܠܡ<EOS> ܘܐܡܪܐ ܠܡܢ ܚܣܕܬ ܘܓܕܦܬ<EOS> ܘܥܠ ܡܢ ܐܪܝܡܬ ܩܠܟ<EOS> ܐܪܝܡܬ ܥܝܢ̈ܝܟ ܠܡܪܘܡܐ ܥܠ<EOS>ܩܕܝܫܐ ܕܐܝܣܪܝܠ<EOS> ܘܒܐܝܕܐ ܕܐܝ̈ܙܓܕܝܟ ܚܣܕܬ ܠܡܪܝܐ<EOS> ܗܫܐ ܚܙܝ ܕܢܦܠ ܩܠܕܐ ܒܢܚܝܪܟ<EOS> ܘܒܠܡܐ<EOS>ܒܣ̈ܦܘܬܟ<EOS> ܘܗܦܟܬ ܒܠܒܐ ܬܒܝܪܐ ܕܐܬܝܬ ܒܠܒܐ ܪܡܐ<EOS> ܘܩܛܠܗ ܡܢ ܐܝ̈ܕܝ ܚܒܝ̈ܒܘܗܝ ܗܘܐ<EOS> ܘܒܝܬ<EOS>ܬܘܟܠܢܗ ܬܡܢ ܐܣܬܚܦ ܘܢܦܠ ܩܕܡ ܐܠܗܗ<EOS> ܘܐܦ ܝܐܝܐ ܗܘܐ ܚܒܝܒܝ ܕܗܢܐ ܕܒܚܐ ܘܩܘܪܒܢܐ ܠܘܩܒܠ ܗܘ<EOS>ܐܠܗܐ ܕܬܟܝܠ ܗܘܐ ܥܠܘܗܝ<EOS> ܘܒܝܬ ܣܓܕܬܗ ܗܘܐ<EOS> ܦܓܪܗ ܕܘܟܪܢܐ ܠܦܬܟܪܗ<EOS>ܬܘܒ ܐܬܬܪܝܡ ܕܟܪܐ ܘܐܬܥܠܝ<EOS> ܘܕܩܪ ܠܡܥܪܒܐ ܘܠܓܪܒܝܐ ܘܠܬܝܡܢܐ ܘܡܟܟ ܚܝܘ̈ܬܐ<EOS>ܣܓܝܐ̈ܬܐ<EOS> ܘܠܐ ܩܡ ܩܕܡܘܗܝ ܥܕܡܐ ܕܐܬܐ ܨܦܪܝܐ ܡܢ ܡܥܪܒܐ ܘܡܚܝܗܝ ܠܕܟܪܐ ܘܬܒܪ ܩܪ̈ܢܬܗ<EOS> ܘܡܟܟܗ<EOS>ܛܒ ܠܕܟܪܐ<EOS> ܐܝܬܘܗܝ ܕܝܢ ܕܟܪܐ ܡܠܟ ܡܕܝ ܘܦܪܣ ܕܗܘ ܕܪܝܘܫ<EOS> ܘܨܦܪܝܐ ܐܠܟܣܢܕܪܘܣ ܒܪ ܦܝܠܝܦܘܣ<EOS>ܡܩܕܘܢܝܐ<EOS> ܚܙܐ ܓܝܪ ܕܢܝܐܝܠ ܕܟܪܐ ܟܕ ܒܡܕܢܚܐ ܗܘܐ<EOS> ܩܕܡ ܬܪܥܐ ܕܫܘܫܢ ܒܝܪܬܐ ܕܒܥܝܠܡ ܡܕܝܢܬܐ<EOS>ܥܠ ܢܗܪܐ ܐܘܠܝ<EOS> ܘܡܕܩܪ ܠܡܥܪܒܐ ܘܠܓܪܒܝܐ ܘܠܬܝܡܢܐ<EOS> ܘܟܠܗܝܢ ܚܝ̈ܘܬܐ ܠܐ ܩܡ ܩܕܡܘܗܝ<EOS> ܘܨܦܪܝܐ<EOS>ܕܥ̈ܙܐ ܢܦܩ ܡܢ ܡܕܝܢܬ ܝܘܢ̈ܝܐ ܘܐܬܪܝܡ ܥܠ ܕܟܪܐ<EOS> ܘܡܚܝܗܝ ܘܬܒܪ ܠܬܪ̈ܬܝܗܝܢ ܩܪ̈ܢܬܗ<EOS> ܠܪܒܬܐ<EOS>ܘܠܙܥܘܪܬܐ<EOS> ܘܠܡܢܐ ܕܝܢ ܐܡܪ ܕܬܒܪ ܠܬܪ̈ܬܝܗܝܢ ܩܪ̈ܢܬܗ<EOS> ܐܠܐ ܡܛܠ ܕܡܟܟ ܠܬܪ̈ܬܝܗܝܢ ܡܠܟܘ̈ܬܐ<EOS>ܕܡܕܒܪ ܗܘܐ<EOS> ܙܥܘܪܬܐ ܕܡ̈ܕܝܐ ܘܪܒܬܐ ܕܦܪ̈ܣܝܐ<EOS> ܟܕ ܐܬܐ ܕܝܢ ܐܠܟܣܢܕ ܪܘܣ ܝܘܢܝܐ ܩܛܠܗ ܠܕܪܝܘܫ<EOS>ܡܠܟ ܡܕܝ ܘܦܪܣ<EOS> ܗܟܢܐ ܓܝܪ ܐܡܪ ܠܗ ܠܕܢܝܐܝܠ ܡܠܐܟܐ ܟܕ ܡܦܫܩ ܠܗ ܚܙܘܐ ܕܕܟܪܐ ܕܚܙܝܬ ܡܠܟ ܡܕܝ<EOS>ܘܦܪܣ<EOS> ܘܨܦܪܝܐ ܡܠܟܐ ܕܝܘ̈ܢܝܐ<EOS> ܡܢ ܙܒܢܐ ܓܝܪ ܕܐܬܬܒܪ ܬܪ̈ܬܝܗܝܢ ܩܪ̈ܢܬܐ ܕܕܟܪܐ<EOS> ܘܥܕܡܐ ܠܗܢܐ<EOS>ܙܒܢܐ<EOS> ܗܘܝܢ ܫܢ̈ܝܐ ܫܬܡܐܐ ܘܐܪ̈ܒܥܝܢ ܘܬܡ̈ܢܐ<EOS>ܡܟܝܠ ܕܟܪܐ ܩܪ̈ܢܬܗ ܡܬܬܒܪܢ ܐܢܝܢ<EOS> ܘܟܕ ܩܪ̈ܢܬܗ ܡܬܒܪܢ ܗܐ ܡܬܥܠܐ ܘܡܬܪܝܡ<EOS>ܠܘܩܒܠ ܚܝܘܬܐ ܪܒܝܥܝܬܐ<EOS> ܕܥܫܝܢܐ ܘܬܩܝܦܐ<EOS> ܕܫ̈ܢܝܗ ܕܦܪܙܠܐ ܘܛܦܪ̈ܝܗ ܕܢܚܫܐ<EOS> ܘܐܟܠܥ ܘܡܕܩܐ<EOS>ܘܡܕܡ ܕܡܘܬܪܐ ܒܪ̈ܓܠܝܗ ܕܝܫܐ<EOS> ܐܘܢ ܕܟܪܐ ܕܩܪ̈ܢܬܗ ܡܬܒܪܢ<EOS> ܫܠܝ ܠܟ ܡܢ ܚܝܘܬܐ ܘܠܐ ܬܗܪܝܗ ܕܠܡܐ<EOS>ܬܐܟܠܟ ܘܬܕܩܟ<EOS> ܩܕܡ ܨܦܪܝܐ ܕܟܪܐ ܠܐ ܐܫܟܚ ܠܡܩܡ<EOS> ܩܕܡ ܚܝܘܬܐ ܕܚܝܠܬܐ ܐܝܟܢܐ ܩܐܡ<EOS> ܕܦܘܡܗ ܡܡܠܠ<EOS>ܪܘܪ̈ܒܢ<EOS> ܘܡܕܡ ܕܡܫܟܚܐ ܪܒܥܐ ܥܠܘܗܝ<EOS> ܐܝܟ ܐܪܝܐ ܥܠ ܓܙܪܗ<EOS> ܡܢ ܕܡܗܪ ܠܐܪܝܐ ܗܘܐ ܡܢܬܗ<EOS> ܘܡܢ<EOS>ܕܡܥܝܪ ܠܚܝܘܬܐ ܐܟܠܐ ܠܗ<EOS> ܘܐܝܢܐ ܕܐܙܠ ܢܦܠ ܬܚܝܬ ܪ̈ܓܠܝܗ ܕܚܝܘܬܐ ܕܝܫܐ ܠܗ<EOS> ܚܝܘܬܐ ܓܝܪ ܠܐ<EOS>ܡܬܩܛܠܐ<EOS> ܥܕܡܐ ܕܝܬܒ ܥܬܝܩ ܝܘ̈ܡܬܐ ܥܠ ܟܘܪܣܝܐ<EOS> ܘܩܪܒ ܩܕܡܘܗܝ ܒܪ ܐܢ̈ܫܝܢ<EOS> ܘܡܬܝܗܒ ܠܗ<EOS>ܫܘܠܛܢܐ<EOS> ܘܗܝܕܝܢ ܡܬܩܛܠܐ ܚܝܘܬܐ ܗܝ<EOS> ܘܐܒܕ ܓܘܫܡܗ<EOS> ܘܗܘܝܐ ܡܠܟܘܬܗ ܕܒܪ ܐܢ̈ܫܝܢ<EOS> ܡܠܟܘܬ ܥܠܡ<EOS>ܘܫܘܠܛܢܗ ܠܕܪܕܪ̈ܝܢ<EOS>ܫܠܝ ܠܟ ܐܘܢ ܕܡܬܬܪܝܡ<EOS> ܠܐ ܬܫܬܒܗܪ<EOS> ܐܢ ܓܝܪ ܥܘܬܪܟ ܐܪܝܡ ܠܒܟ<EOS> ܠܐ ܗܘܐ ܣܓܝ<EOS>ܡܢ ܕܚܙܩܝܐ<EOS> ܕܥܠ ܕܐܫܬܒܗܪ ܒܗ ܩܕܡ ܒܒ̈ܠܝܐ<EOS> ܐܫܬܩܠ ܠܗ ܟܘܠܗ ܘܐܙܠ ܠܒܒܠ<EOS> ܘܐܢ ܒܒ̈ܢܝܟ ܡܫܬܒܗܪ<EOS>ܐܢܬ<EOS> ܡܬܕܒܪܝܢ ܠܗܘܢ ܡܢܟ ܠܘܬ ܚܝܘܬܐ<EOS> ܐܝܟ ܕܐܬܕܒܪܘ ܒܢ̈ܘܗܝ ܕܚܙܩܝܐ ܡܠܟܐ<EOS> ܘܗܘܘ ܡܗܝ̈ܡܢܐ<EOS>ܒܗܝܟܠܗ ܕܡܠܟܐ ܕܒܒܠ<EOS> ܘܐܢ ܒܚܟܡܬܟ ܡܫܬܒܗܪ ܐܢܬ<EOS> ܠܐ ܗܘܝܬ ܡܝܬܪ ܡܢ ܪܒܐ ܕܨܘܪ<EOS> ܕܚܣܕܗ<EOS>ܚܙܩܝܐܝܠ ܕܐܡܪ ܠܗ<EOS> ܕܠܡܐ ܚܟܝܡ ܐܢܬ ܡܢ ܕܢܝܐܝܠ<EOS> ܐܘ ܟܣܝ̈ܬܐ ܚܙܝܬ ܒܚܟܝܡܘܬܟ<EOS> ܘܐܢ ܒܫ̈ܢܝܟ<EOS>ܕܣܓܝ ܐܬܥܠܝ ܪܥܝܢܟ<EOS> ܠܐ ܗ̈ܘܝ ܣܓ̈ܝܐܢ<EOS> ܐܝܟ ܕܝܠܗ ܕܪܒܐ ܕܨܘܪ<EOS> ܕܕܒܪ ܡܠܟܘܬܐ ܝܘܡ̈ܝ ܥܣܪܝܢ<EOS>\ܘܬܪ̈ܬܝܢ ܡ̈ܠܟܘܢܘܬܪ̈ܝܢ ܡܠܟܝܢ ܕܒܝܬ ܝܗܘܕܐ<EOS> ܕܗܘܝܢ ܫܢܝ̈ܗܘܢ ܐܪܒܥܡܐܐ ܘܐܪܒܥܝܢ ܫ̈ܢܝܢ<EOS>ܘܟܕ ܣܓܝ ܫܢ̈ܘܗܝ ܕܡܠܟܐ ܕܨܘܪ<EOS> ܗܢܐ ܟܠܗ ܙܒܢܐ<EOS> ܗܟܢܐ ܐܡܪ ܗܘܐ ܒܠܒܗ<EOS> ܕܐܠܗܐ ܐܢܐ<EOS> ܘܒܡܘܬܒܐ<EOS>ܕܐܠܗܐ ܝܬܒܬ ܒܠܒܐ ܕܝܡ̈ܡܐ<EOS> ܐܡܪ ܠܗ ܓܝܪ ܚܙܩܝܐܝܠ<EOS> ܒܪܢܫܐ ܐܢܬ<EOS> ܘܠܐ ܗܘܝܬ ܐܠܗܐ<EOS> ܟܕ ܗܠܟ ܓܝܪ<EOS>ܕܠܐ ܡܘܡ ܪܒܐ ܕܨܘܪ<EOS> ܒܝܬ ܟܐ̈ܦܐ ܕܢܘܪܐ<EOS> ܗܘܘ ܥܠܘܗܝ ܪ̈ܚܡܐ<EOS> ܘܟܕ ܐܬܪܝܡ ܠܒܗ<EOS> ܐܘܒܕܗ ܟܪܘܒܐ<EOS>ܕܡܛܠ<EOS>ܘܡܢܐ ܐܢܝܢ ܠܡ ܟܐ̈ܦܐ ܕܢܘܪܐ<EOS> ܐܠܐ ܐܢ ܒܢ̈ܝ ܨܗܝܘܢ ܘܒܢ̈ܝ ܐܘܪܫܠܡ<EOS> ܒܙܒܢܐ<EOS>ܓܝܪ ܩܕܡܝܐ<EOS> ܒܝܘ̈ܡܝ ܕܘܝܕ ܘܫܠܝܡܘܢ ܒܪܗ<EOS> ܗܘܐ ܚܝܪܡ ܪܚܡܐ ܠܕܒܝܬ ܐܝܣܪܝܠ<EOS> ܘܟܕ ܐܫܬܒܝܘ ܠܗܘܢ<EOS>ܡܢ ܐܬܪܗܘܢ<EOS> ܚܕܝ ܠܗܘܢ ܘܪܦܣ ܒܪܓܠܗ<EOS> ܘܠܐ ܥܗܕ ܪܚܡܘܬܐ ܕܒܝܬ ܕܘܝܕ<EOS> ܘܕܐܡܪܬ ܕܟܐ̈ܦܐ ܕܢܘܪܐ<EOS>ܒܢ̈ܝ ܝܗܘܕܐ ܐܬܩܪܝܘ<EOS> ܠܐ ܗܘܐ ܡܢ ܪܥܝܢܝ ܐܡܪܬ<EOS> ܐܠܐ ܐܪܡܝܐ ܢܒܝܐ ܐܡܪ ܥܠܝܗܘܢ<EOS> ܟܕ ܓܝܪ ܡܒܟܐ<EOS>ܠܗܘܢ ܒܐܘ̈ܠܝܬܗ ܘܐܡܪ<EOS> ܕܒ̈ܢܝ ܨܗܝܘܢ ܡܝܬܪܝܢ ܗܘܘ ܡܢ ܟܐ̈ܦܐ ܛܒ̈ܬܐ<EOS> ܘܬܘܒ ܐܡܪ<EOS> ܕܐܝܟܢܐ<EOS>ܡܫܬܕܝܢ ܟܐ̈ܦܐ ܕܩܘܕܫܐ ܒܪܝܫ ܟܠܗܘܢ ܫܘܩ̈ܐ<EOS> ܘܬܘܒ ܐܡܪ ܒܢܒܝܐ<EOS> ܕܟܐ̈ܦܐ ܗܘ̈ܝ ܩܕܝܫ̈ܬܐ ܕܫܕܝܢ<EOS>ܗܘ̈ܝ ܒܐܪܥܗ<EOS> ܘܗܢܝܢ ܗܠܝܢ ܟܐ̈ܦܐ<EOS> ܢܘܪܐ ܝܩܕܐ ܗܘܬ ܒܗܝܢ<EOS> ܐܝܟ ܕܐܡܪ ܐܪܡܝܐ<EOS> ܕܗܘܐ ܦܬܓܡܗ<EOS>ܕܡܪܝܐ ܒܠܒܝ<EOS> ܐܝܟ ܢܘܪܐ ܕܝܩܕܐ ܘܚܒܐ ܒܓܪ̈ܡܝ<EOS> ܘܬܘܒ ܐܡܪ ܠܗ ܠܐܪܡܝܐ ܕܗܐ ܝܗܒ ܐܢܐ ܦܬܓܡܝ<EOS>ܒܦܘܡܟ ܢܘܪܐ<EOS> ܘܥܡܐ ܗܢܐ ܢܗܘܘܢ ܐܝܟ ܩܝ̈ܣܐ<EOS> ܘܬܘܒ ܐܡܪ<EOS> ܕܦܬ̈ܓܡܝ ܐܝܟ ܢܘܪܐ ܢܦܩܝܢ<EOS> ܘܐܝܟ<EOS>ܦܪܙܠܐ ܕܓܙܪ ܟܐܦܐ<EOS> ܡܛܠ ܗܢܐ ܒ̈ܝܢܝ ܢܒ̈ܝܐ ܡܗܠܟ ܗܘܐ ܚܝܪܡ ܪܒܐ ܕܨܘܪ<EOS> ܕܐܬܩܪܝܘ ܟܐ̈ܦܐ<EOS>ܕܢܘܪܐ<EOS>ܘܬܘܒ ܐܡܪ ܠܗ<EOS> ܕܗܘܝܬ ܥܡ ܟܪܘܒܐ ܕܡܫܝܚ ܘܡܛܠ<EOS> ܟܪܘܒܐ ܓܝܪ ܡܠܟܐ ܐܬܩܪܝ<EOS>ܕܡܬܡܫܚ ܗܘܐ ܡܫܚܐ ܕܩܘܕܫܐ<EOS> ܘܗܘ ܡܛܠ ܗܘܐ ܥܠ ܟܠܗ ܥܡܗ<EOS> ܐܝܟ ܕܐܡܪ ܐܪܡܝܐ<EOS> ܕܪܘܚܐ ܕܐ̈ܦܝܢ<EOS>ܡܫܝܚܗ ܕܡܪܝܐ<EOS> ܗܘ ܕܐܡܪܢ ܕܒܛܠܠܗ ܢܚܐ ܒܝܬ ܥܡ̈ܡܐ<EOS> ܒܛܠܠܗ ܓܝܪ ܕܡܠܟܐ ܝܬܒܝܢ ܗܘܘ ܟܕ ܒܪܫܗܘܢ<EOS>ܩܐܡ ܗܘܐ<EOS> ܘܟܕ ܢܦܠ ܠܗ ܟܠܝܠܐ ܕܪܫܗܘܢ ܗܘܘ ܠܗܘܢ ܕܠܐ ܛܠܠܐ<EOS> ܘܐܢ ܐܢܫ ܢܐܡܪ ܕܥܠ ܡܫܝܚܐ ܗܘ<EOS>ܐܡܝܪܐ ܡܠܬܐ ܗܕܐ ܢܩܒܠ ܡܕܡ ܕܟܬܒ ܐܢܐ ܠܗ ܕܠܐ ܚܪܝܢܐ<EOS> ܘܗܟܢܐ ܢܬܛܦܝܣ<EOS> ܕܥܠ ܡܠܟܐ ܗܘ ܐܡܝܪܐ<EOS>ܐܡܪ ܓܝܪ ܐܪܡܝܐ ܚܠܦ ܥܡܐ<EOS> ܕܘܝ ܠܢ ܕܢܦܠ ܟܠܝܠܐ ܕܪܝܫܢ<EOS> ܘܡܫܝܚܐ ܠܡ ܠܐ ܢܦܠ<EOS> ܡܛܠ ܕܩܡ ܠܗ<EOS>ܠܝܘܡܐ ܬܠܝܬܝܐ<EOS> ܡܠܟܐ ܓܝܪ ܢܦܠ ܡܢ ܒܝܬ ܝܗܘܕܐ<EOS> ܘܬܘܒ ܠܐ ܬܩܢܬ ܡܠܟܘܬܗܘܢ<EOS> ܘܕܐܡܪ ܬܘܒ ܕܐܘܒܕܗ<EOS>ܟܪܘܒܐ ܕܡܛܠ<EOS> ܟܪܘܒܐ ܓܝܪ ܕܐܘܒܕܗ<EOS> ܢܒܘܟܕܢܨܪ ܗܘ ܐܝܟ ܕܟܬܝܒ<EOS> ܕܦܥܠܘܬܐ ܥܒܕ ܒܨܘܪ<EOS> ܘܠܐ ܐܬܝܗܒ<EOS>ܠܗ ܡܢ ܨܘܪ ܐܓܪܐ ܠܚܝܠܗ<EOS> ܘܚܠܦ ܦܥܠܘܬܐ ܕܨܘܪ<EOS> ܐܬܝܗܒܬ ܠܗ ܐܪܥܐ ܕܡܨܪܝܢ<EOS> ܘܠܡܢܐ ܕܝܢ ܠܐ<EOS>ܐܬܝܗܒ ܠܗ ܐܓܪܐ ܡܢ ܨܘܪ ܠܢܒܘܟܕܢܨܪ<EOS> ܐܠܐ ܡܛܠ ܕܐܙܠ ܠܗ ܒܝܡܐ ܥܘܬܪܗ ܘܠܐ ܢܣܒܗ ܢܒܘܟܕܢܨܪ<EOS>ܘܒܗ ܒܙܒܢܐ ܗܘ<EOS> ܐܘܒܕܗ ܟܪܘܒܐ ܕܡܛܠ ܕܐܝܬܘܗܝ ܢܒܘܟܕܢܨܪ<EOS> ܬܪ̈ܝܢ ܓܝܪ ܟܪ̈ܘܒܝܢ ܗܘܝܢ<EOS> ܚܕ<EOS>ܕܡܫܝܚ ܘܡܛܠ<EOS> ܘܚܕ ܕܡܛܠ ܘܠܐ ܡܫܝܚ<EOS> ܡܢ ܠܥܠ ܓܝܪ ܐܡܪ<EOS> ܕܗܘܝܬ ܥܡ ܟܪܘܒܐ ܕܡܫܝܚ ܘܡܛܠ<EOS> ܘܡܢ<EOS>ܠܬܚܬ ܐܡܪ<EOS> ܕܐܘܒܕܟ ܟܪܘܒܐ ܕܡܛܠ<EOS> ܘܠܐ ܐܡܪ ܕܡܫܝܚ<EOS> ܢܒܘܟܕܢܨܪ ܓܝܪ ܠܐ ܡܫܝܚ ܗܘܐ<EOS> ܐܠܐ ܐܢ<EOS>ܕܘܝܕ ܘܫܠܝܡܘܢ<EOS> ܘܡ̈ܠܟܐ ܐܚܪ̈ܢܐ ܕܗܘܘ ܒܬܪܗܘܢ<EOS> ܘܐܝܟܢܐ ܐܬܩܪܝ ܢܒܘܟܕܢܨܪ ܕܡܛܠ ܐܠܐ ܒܚܙܘܐ<EOS>ܕܐܝܠܢܐ ܟܕ ܚܙܐ ܐܝܠܢܐ ܡܨܥܬ ܐܪܥܐ<EOS> ܕܬܚܘܬܘܗܝ ܥܡܪܢ ܟܠܗܝܢ ܚܝ̈ܘܬܐ ܕܕܒܪܐ<EOS> ܘܥܠ ܥܘ̈ܦܘܗܝ<EOS>ܫܟܝܢ ܟܠܗ ܥܘܦܐ ܕܫܡܝܐ<EOS> ܘܡܢܗ ܡܬܬܪܣܐ ܗܘܐ ܟܘܠ ܒܣܪ<EOS> ܟܕ ܦܫܪ ܠܗ ܕܢܝܐܝܠ ܚܠܡܗ<EOS> ܐܡܪ ܠܗ<EOS>ܕܢܝܐܝܠ<EOS> ܐܢܬ ܗܘ ܐܝܠܢܐ ܗܘ ܐܝܠܢܐ ܕܚܙܝܬ ܡܨܥܬ ܐܪܥܐ<EOS> ܘܬܚܘܬܝܟ ܥܡܪܝܢ ܟܠܗܘܢ ܥܡ̈ܡܐ<EOS> ܡܛܠ<EOS>ܗܢܐ ܗܘ ܗܘܐ ܟܪܘܒܐ ܕܡܛܠ<EOS> ܕܐܘܒܕܗ ܠܪܒܐ ܕܨܘܪ<EOS> ܥܠ ܕܚܕܝ ܠܒ̈ܢܝ ܐܝܣܪܝܠ<EOS> ܕܐܫܬܒܝܘ ܡܢ<EOS>ܐܪܥܗܘܢ<EOS> ܘܥܠ ܕܐܬܪܝܡ ܠܒܗ<EOS> ܚܪܒܬ ܐܦ ܗܝ ܨܘܪ ܫܒ̈ܥܝܢ ܫܢ̈ܝܢ<EOS> ܐܝܟ ܐܘܪܫܠܡ ܕܝܬܒܬ ܒܚܘܪܒܐ<EOS>ܫܒܥܝܢ ܫ̈ܢܝܢ<EOS> ܐܡܪ ܓܝܪ ܥܠܝܗ ܐܫܥܝܐ<EOS> ܕܬܛܥܐ ܨܘܪ ܫܒܥܝܢ ܫ̈ܢܝܢ<EOS> ܐܝܟ ܝܘܡ̈ܝ ܡܠܟܐ ܚܕ<EOS> ܘܬܙܢܐ<EOS>ܒܟܠܗܝܢ ܡ̈ܠܟܘܬܐ ܕܥܠ ܐ̈ܦܝ ܐܪܥܐ<EOS>ܐܘ̄ ܕܡܬܬܪܝܡ ܘܡܬܥܠܐ<EOS> ܫܘܒܗܪܗ ܕܠܒܟ ܠܐ ܢܛܥܝܟ<EOS> ܘܬܐܡܪ ܐܣܩ ܥܠ ܐܪܥܐ<EOS>ܟܗܝܢܬܐ<EOS> ܘܥܠ ܚܝܘܬܐ ܥܫܝܢܬܐ<EOS> ܠܐ ܓܝܪ ܡܬܩܛܠܐ ܚܝܘܬܐ ܡܢ ܐܝ̈ܕܝ ܕܟܪܐ ܟܕ ܡܬܒܪܢ ܩܪ̈ܢܬܗ<EOS>ܨܦܪܝܐ ܓܝܪ ܬܒܪ ܩܪ̈ܢܬܗ ܕܕܟܪܐ<EOS> ܗܫܐ ܗܘܐ ܠܗ ܨܦܪܝܐ ܚܝܘܬܐ ܥܫܝܢܬܐ<EOS> ܡܛܠ ܕܟܕ ܒ̈ܢܝ ܝܦܬ ܐܚܕܘ<EOS>ܡܠܟܘܬܐ<EOS> ܘܗܢܘܢ ܩܛܠܘ ܠܕܪܝܘܫ ܡܠܟܐ ܕܦܪܣ<EOS> ܗܫܐ ܚܝܘܬܐ ܪܒܝܥܝܬܐ ܒܠܥܬ ܠܬܠܝܬܝܬܐ<EOS> ܘܗܝ<EOS>ܬܠܝܬܝܬܐ ܒ̈ܢܝ ܝܦܬ ܐܢܘܢ<EOS> ܘܪܒܝܥܝܬܐ ܒ̈ܢܝ ܫܝܡ ܐܢܘܢ<EOS> ܕܗܢܘܢ ܒ̈ܢܝ ܥܣܘ<EOS> ܡܛܠ ܕܟܕ ܚܙܐ<EOS>ܕܢܝܐܝܠ ܚܙܘܐ ܕܐܪܒܥ ܚܝ̈ܘܢ<EOS> ܚܙܐ ܩܕܡܐܝܬ ܕܒ̈ܢܝ ܚܡ ܙܪܥܗ ܕܢܡܪܘܕ ܕܗܢܘܢ ܒܒ̈ܠܝܐ<EOS> ܘܕܬܪ̈ܬܝܢ<EOS>ܕܦܪ̈ܣܝܐ ܘܕܡ̈ܕܝܐ<EOS> ܕܐܝܬܝܗܘܢ ܕܒ̈ܢܝ ܝܦܬ<EOS> ܘܕܬܠܬ ܕܝܘ̈ܢܝܐ ܐܚܝ̈ܗܘܢ ܕܡ̈ܕܝܐ<EOS> ܘܕܐܪ̈ܒܥ ܕܒ̈ܢܝ<EOS>ܫܝܡ ܕܗܢܘܢ ܒ̈ܢܝ ܥܣܘ<EOS> ܗܘܬ ܠܗ ܓܝܪ ܫܘܬܦܘܬܐ ܕܒ̈ܢܝ ܝܦܬ ܥܡ ܒ̈ܢܝ ܫܝܡ<EOS> ܘܐܫܬܩܠܬ ܡܕܒܪܢܘܬܐ<EOS>ܡܢ ܒ̈ܢܝ ܝܦܬ ܙܥܘܪܐ<EOS> ܘܐܬܝܗܒܬ ܠܫܝܡ ܩܫܝܫܐ<EOS> ܘܥܕܡܐ ܠܝܘܡܢܐ ܗܝ ܗܝ ܐܝܬܝܗ<EOS> ܘܥܕܡܐ ܠܥܠܡ<EOS> ܡܐ<EOS>ܕܝܢ ܕܗܘܐ ܙܒܢ ܫܘܠܡ ܡܕܒܪܢܘܬܗܘܢ ܕܒ̈ܢܝ ܫܝܡ<EOS> ܡܩܒܠ ܠܗ ܠܡܠܟܘܬܐ ܫܠܝܛܐ ܕܢܦܩ ܡܢ ܒ̈ܢܝ<EOS>ܝܗܘܕܐ<EOS> ܟܕ ܢܐܬܐ ܒܡܐܬܝܬܗ ܕܬܪ̈ܬܝܢ<EOS>ܒܚܙܘܐ ܓܝܪ ܕܢܒܘܟܕܢܨܪ ܟܕ ܚܙܐ<EOS> ܕܐܘܕܥ ܕܢܝܐܝܠ ܘܚܘܝ ܠܢܒܘܟܕܢܨܪ<EOS> ܟܕ ܚܙܐ<EOS>ܨܠܡܐ ܕܩܐܡ ܠܩܘܒܠܗ<EOS> ܘܪܫܗ ܕܨܠܡܐ ܕܕܗܒܐ<EOS> ܘܚܕܝܗ ܘܕܪ̈ܥܘܗܝ ܕܣܐܡܐ ܘܟܪܣܗ ܘܥܛܡ̈ܬܗ ܕܢܚܫܐ<EOS>ܘܫ̈ܩܘܗܝ ܘܪ̈ܓܠܘܗܝ ܕܦܪܙܠܐ ܘܕܚܨܦܐ<EOS> ܘܐܡܪ ܠܗ ܕܢܝܐܝܠ ܠܢܒܘܟܕܢܨܪ<EOS> ܐܢܬ ܗܘ ܪܫܐ ܕܕܗܒܐ<EOS>ܘܠܡܢܐ ܐܬܩܪܝ ܪܫܐ ܕܕܗܒܐ ܐܠܐ ܡܠܬܗ ܕܐܪܡܝܐ ܫܠܡܬ ܥܠܘܗܝ<EOS> ܐܡܪ ܓܝܪ ܐܪܡܝܐ<EOS> ܟܣܐ ܕܕܗܒܐ ܒܒܠ<EOS>ܒܐܝܕܗ ܕܡܪܝܐ<EOS> ܕܡܫܩܐ ܠܟܠܗ ܐܪܥܐ ܡܢ ܚܡܪܗ<EOS> ܘܐܦ ܪܝܫ ܡ̈ܠܟܘܬܐ ܟܠܗܝܢ ܒܒܠ ܐܬܩܪܝܬ<EOS> ܐܝܟ<EOS>ܕܟܬܝܒ<EOS> ܕܗܘܬ ܪܝܫ ܡܠܟܘܬܗ ܕܢܡܪܘܕ ܒܒܠ<EOS>ܘܐܡܪ ܕܚܕܝܗ ܘܕܪ̈ܥܘܗܝ ܕܨܠܡܐ ܕܣܐܡܐ<EOS> ܗܘ ܚܘܝ ܥܠ ܡܠܟܘܬܐ ܕܡܟܝܟܐ ܡܢܗ<EOS>ܕܐܝܬܘܗܝ ܕܪܝܘܫ ܡܕܝܐ<EOS> ܡܛܠ ܕܡܠܟܘܬܐ ܒܡܬܩܠܐ ܩܒܠ<EOS> ܐܬܩܠܬ ܓܝܪ ܡܠܟܘܬܐ ܕܒܝܬ ܢܡܪܘܕ ܘܐܫܬܟܚܬ<EOS>ܚܣܝܪܐ<EOS> ܘܟܕ ܚܣܝܪܐ ܩܒܠܗ ܕܪܝܘܫ<EOS> ܡܛܠ ܗܢܐ ܐܡܪ ܕܡܟܝܟܐ ܗܝ ܡܠܟܘܬܗ<EOS> ܘܡܛܘܠ ܕܚܣܝܪܐ ܗܘܬ ܠܐ<EOS>ܫܠܛܘ ܒ̈ܢܝ ܡܕܝ ܒܟܠܗ ܐܪܥܐ<EOS> ܕܟܪܣܗ ܘܥܛܡ̈ܬܗ ܕܨܠܡܐ ܕܢܚܫܐ<EOS> ܘܕܐܡܪ ܕܡܠܟܘܬܐ ܕܬܠܬ ܬܫܠܛ ܒܟܠܗ<EOS>ܐܪܥܐ<EOS> ܕܐܝܬܝܗ ܡܠܟܘܬܐ ܕܒ̈ܢܝ ܝܘܢ<EOS> ܕܗܢܘܢ ܒ̈ܢܝ ܝܦܬ<EOS> ܥܠ ܡܠܟܘܬܐ ܓܝܪ ܕܐܚܝ̈ܗܘܢ ܥܠܘ ܒ̈ܢܝ<EOS>ܝܘܢ<EOS> ܡܛܠ ܕܡܕܝ ܘܝܘܢ ܒ̈ܢܝ ܝܦܬ ܐܢܘܢ<EOS> ܣܟܠ ܗܘܐ ܕܝܢ ܡܕܝ<EOS> ܘܚܣܝܪ ܡܢ ܕܠܡܕܒܪܘ ܡܠܟܘܬܐ<EOS> ܥܕܡܐ<EOS>ܕܐܬܐ ܝܘܢ ܐܚܘܗܝ ܕܚܟܝܡ ܘܨܢܝܥ<EOS> ܠܡܘܒܕܘ ܡܠܟܘܬܐ<EOS> ܫܠܛ ܓܝܪ ܐܠܟܣܢܕܪܘܣ ܒܪ ܦܝܠܝܦܘܣ ܒܟܠܗ<EOS>ܐܪܥܐ<EOS>ܘܫܩ̈ܘܗܝ ܘܪ̈ܓܠܘܗܝ ܕܨܠܡܐ ܕܦܪܙܠܐ<EOS> ܕܐܝܬܝܗ ܡܠܟܘܬܐ ܕܒ̈ܢܝ ܫܝܡ<EOS> ܕܗܢܘܢ ܒ̈ܢܝ<EOS>ܥܣܘ<EOS> ܕܚܣܝܢܐ ܐܝܟ ܦܪܙܠܐ<EOS> ܘܐܡܪ ܕܐܝܟ ܦܪܙܠܐ ܕܫܚܩ ܘܡܕܩ ܟܠ ܗܟܢܐ ܐܦ ܡܠܟܘܬܐ ܪܒܝܥܝܬܐ ܬܫܚܘܩ<EOS>ܘܬܟܒܘܫ ܟܠ<EOS> ܘܦܪܫ ܥܠ ܪ̈ܓܠܐ ܘܨܒ̈ܥܬܐ ܕܡܢܗܝܢ ܕܦܪܙܠܐ ܘܡܢܗܝܢ ܕܚܨܦܐ ܕܛܝܢܐ<EOS> ܐܡܪ ܓܝܪ ܕܗܟܢܐ<EOS>ܢܬܚܠܛܘܢ ܒܙܪܥ ܐܢܫܐ<EOS> ܘܠܐ ܢܗܘܘܢ ܕܒܩܝܢ ܚܕ ܠܚܕ<EOS> ܐܝܟ ܕܠܐ ܡܬܚܠܛ ܦܪܙܠܐ ܥܡ ܛܝܢܐ<EOS> ܗܕܐ ܥܠ<EOS>ܡܠܟܘܬܐ ܪܒܝܥܝܬܐ ܚܘܝ<EOS> ܡܛܠ ܕܡܠܟܘܬܐ ܕܒ̈ܢܝ ܥܣܘ<EOS> ܠܐ ܗܘܐ ܡܠܟ ܒܪ ܡܠܟ ܩܐܡ ܗܘܐ ܕܢܕܒܪ<EOS>ܡܠܟܘܬܐ<EOS> ܐܠܐ ܟܕ ܐܬܟܢܫܘ ܒܢ̈ܝ ܥܣܘ ܠܡܕܝܢܬܐ ܥܫܝܢܬܐ<EOS> ܘܥܒܕܘ ܒܝܬ ܒܘܠܐ<EOS> ܘܡܢ ܬܡܢ ܡܩܝܡܝܢ<EOS>ܗܘܘ ܪܫܐ ܕܡܕܝܢܬܐ<EOS> ܓܒܪܐ ܚܟܝܡܐ ܕܢܕܒܪ ܡܠܟܘܬܐ<EOS> ܕܠܐ ܟܕ ܢܬܩܘܠ ܐܢܘܢ ܡܕܒܪ ܡܠܟܘܬܗܘܢ<EOS>ܢܫܬܟܚܘܢ ܠܗܘܢ ܚܣܝܪܝܢ<EOS> ܘܬܫܬܩܠ ܠܗ ܡܢܗܘܢ ܡܠܟܘܬܐ<EOS> ܐܝܟ ܕܐܫܬܩܠܬ ܡܠܟܘܬܐ ܕܒ̈ܢܝ ܢܡܪܘܕ<EOS>ܫܒܗܪܢܐ<EOS> ܘܐܬܝܗܒܬ ܠܒ̈ܢܝ ܡܕܝ ܣܟܠܐ<EOS> ܘܗܘ ܡܠܟܐ ܕܩܐܡ ܗܘܐ ܙܪܥܗ ܕܗܘ ܡܠܟܐ ܕܩܕܡܘܗܝ<EOS> ܡܘܒܕ<EOS>ܗܘܐ ܠܗ<EOS> ܘܠܐ ܕܒܩܝܢ ܗܘܘ ܚܕ ܠܚܕ<EOS> ܒܪܡ ܕܝܢ ܙܪܥ ܐܢܫܐ ܕܐܬܡܬܠ ܒܛܝܢܐ<EOS> ܗܟܢܐ ܗܝ ܨܒܘܬܐ<EOS> ܕܡܐ<EOS>ܕܡܬܓܒܐ ܗܘܐ ܡܠܟܐ ܠܡܠܟܘܬܐ<EOS> ܐܬܚܠܛ ܠܗ ܒܥܩܪܐ ܕܡܠܟܘܬܐ ܕܦܪܙܠܐ<EOS>ܘܚܘܝ ܕܒܝ̈ܘܡܝ ܗܢܘܢ ܡ̈ܠܟܐ ܕܩܝܡܝܢ ܒܡܠܟܘܬܐ<EOS> ܢܩܝܡ ܐܠܗ ܫܡܝܐ ܡܠܟܘܬܐ<EOS>ܕܠܥܠܡܝܢ ܠܐ ܬܬܚܒܠ<EOS> ܘܠܐ ܬܥܒܪ<EOS> ܕܐܝܬܝܗ ܡܠܟܘܬܐ ܕܡܠܟܐ ܡܫܝܚܐ<EOS> ܕܗܝ ܡܥܒܪܐ ܠܡܠܟܘܬܐ<EOS>ܪܒܝܥܝܬܐ<EOS> ܘܡܢ ܠܥܠ ܐܡܪ<EOS> ܕܚܙܝܬ ܟܐܦܐ ܕܐܬܓܙܪܬ ܕܠܐ ܒܐܝ̈ܕܝܢ<EOS> ܘܡܚܬܗ ܠܨܠܡܐ ܥܠ ܪ̈ܓܠܘܗܝ<EOS>ܕܦܪܙܠܐ ܘܕܚܨܦܐ ܘܕܩܩܬ ܐܢܝܢ ܛܒ<EOS> ܘܠܐ ܐܡܪ ܕܡܚܬܗ ܥܠ ܪܫܗ ܠܨܠܡܐ<EOS> ܘܠܐ ܥܠ ܚܕܝܗ ܘܕܪ̈ܥܘܗܝ<EOS>ܘܐܦܠܐ ܥܠ ܟܪܣܗ ܘܥܛܡ̈ܬܗ<EOS> ܐܠܐ ܥܠ ܪ̈ܓܠܘܗܝ<EOS> ܡܛܠ ܕܡܢ ܟܠܗ ܨܠܡܐ ܪ̈ܓܠܐ ܗܘ ܒܠܚܘܕ ܐܬܝܐ ܗܝ<EOS>ܟܐܦܐ ܡܫܟܚܐ<EOS> ܘܒܦܬܓܡܐ ܕܒܬܪܗ ܐܡܪ ܕܐܬܕܩܩܘ ܐܟܚܕܐ ܦܪܙܠܐ ܘܢܚܫܐ<EOS> ܘܣܐܡܐ ܘܕܗܒܐ<EOS> ܒܬܪܗܘܢ ܓܝܪ<EOS>ܡܐ ܕܡܡܠܟ ܡܠܟܐ ܡܫܝܚܐ<EOS> ܘܗܝܕܝܢ ܡܡܟܟ ܠܡܠܟܘܬܐ ܐܪܒܝܥܝܬܐ ܘܫܚܩ ܠܟܠܗ ܨܠܡܐ<EOS> ܨܠܡܐ ܓܝܪ ܟܠܗ<EOS>ܥܠܡܐ ܐܬܩܪܝ<EOS> ܘܪܫܗ ܢܒܘܟܕܢܨܪ<EOS> ܘܚܕܝܗ ܘܕܪ̈ܥܘܗܝ ܡܠܟ ܡܕܝ ܘܦܪܣ<EOS> ܘܟܪܣܗ ܘܥ̈ܛܡܬܗ ܡܠܟܐ<EOS>ܕܝܘ̈ܢܝܐ<EOS> ܘܫܩ̈ܘܗܝ ܘܪ̈ܓܠܘܗܝ ܡܠܟܘܬܐ ܕܒ̈ܢܝ ܥܣܘ<EOS> ܘܟܐܦܐ ܕܡܚܬܗ ܠܨܠܡܐ ܘܫܚܩܬܗ ܘܡܠܬ ܡܢܗ<EOS>ܟܠܗ ܐܪܥܐ<EOS> ܡܠܟܘܬܐ ܕܡܠܟܐ ܡܫܝܚܐ<EOS> ܕܡܒܛܠ ܡܠܟܘܬܐ ܕܗܢܐ ܥܠܡܐ<EOS> ܘܗܘ ܡܡܠܟ ܠܥܠܡ ܥܠܡܝܢ<EOS>ܬܘܒ ܫܡܥ ܥܠ ܚܙܘܐ ܕܐܪܒܥ ܚܝ̈ܘܢ ܕܚܙܐ ܕܢܝܐܝܠ<EOS> ܟܕ ܣܠܩܢ ܡܢ ܝܡܐ<EOS> ܘܡܫܓܢܝܢ<EOS>ܚܕܐ ܡܢ ܚܕܐ<EOS> ܘܗܢܐ ܗܘ ܚܙܘܗܝܢ<EOS> ܩܕܡܝܬܐ ܐܝܟ ܐܪܝܐ<EOS> ܘܓ̈ܦܐ ܕܢܫܪܐ ܐܝܬ ܠܗ<EOS> ܘܚܙܝܬ ܕܐܬܡܪܛܘ<EOS>ܓ̈ܦܝܗ<EOS> ܘܐܝܟ ܐܢܫܐ ܥܠ ܪ̈ܓܠܝܗ ܩܡܬ<EOS> ܘܠܒܐ ܕܐܢܫܐ ܐܬܝܗܒ ܠܗ<EOS> ܘܚܝܘܬܐ ܕܬܪ̈ܬܝܢ ܕܡܝܐ ܠܕܒܐ<EOS>ܘܠܚܕ ܣܛܪ ܩܡܬ<EOS> ܘܬܠܬ ܐ̈ܠܥܝܢ ܒܦܘܡܗ ܒܝܬ ܫܢ̈ܝܗ<EOS> ܘܚܝܘܬܐ ܕܬܠܬ ܐܝܟ ܢܡܪܐ<EOS> ܘܐܝܬ ܠܗ ܐܪܒܥܐ<EOS>ܓ̈ܦܝܢ ܘܐܪܒܥܐ ܪ̈ܫܝܢ<EOS> ܘܚܝܘܬܐ ܪܒܝܥܝܬܐ ܕܚܝܠܐ ܘܥܫܝܢܐ ܘܬܩܝܦܐ ܝܬܝܪܐܝܬ<EOS> ܘܫ̈ܢܐ ܪܘܪ̈ܒܬܐ<EOS>ܐܝܬ ܠܗ<EOS> ܐܟܠܐ ܘܡܕܩܐ ܘܡܕܡ ܕܡܘܬܪܐ ܒܪ̈ܓܠܝܗ ܕܝܫܐ<EOS> ܝܡܐ ܓܝܪ ܪܒܐ ܕܚܙܐ ܕܢܝܐܝܠ<EOS> ܗܢܘ ܥܠܡܐ<EOS>ܘܗܠܝܢ ܐܪܒܥ ܚܝ̈ܘܢ<EOS> ܗܠܝܢ ܐܪܒܥ ܡ̈ܠܟܘܢ<EOS> ܕܡܢ ܠܥܠ ܪ̈ܫܝܡܢ<EOS>ܚܝܘܬܐ ܓܝܪ ܩܕܡܝܬܐ ܐܡܪ ܥܠܝܗ<EOS> ܕܕܡܝܐ ܠܐܪܝܐ<EOS> ܘܓ̈ܦܐ ܕܢܫܪܐ ܐܝܬ ܠܗ<EOS> ܚܝܘܬܐ<EOS>ܓܝܪ ܩܕܡܝܬܐ ܐܝܬܝܗ ܡܠܟܘܬܐ ܕܒܒܠ<EOS> ܕܕܡܝܐ ܠܐܪܝܐ<EOS> ܗܟܢܐ ܓܝܪ ܟܬܒ ܐܪܡܝܐ ܘܐܡܪ<EOS> ܢܩܝܐ ܛܥܝܬܐ<EOS>ܐܝܣܪܝܠ<EOS> ܐܪ̈ܝܘܬܐ ܐܛܥܝܘ ܐܢܘܢ<EOS> ܩܕܡܝܐ ܐܟܠܗ ܡܠܟܐ ܕܐܬܘܪ<EOS> ܘܗܢܐ ܐܚܪܝܐ<EOS> ܥܫܢ ܡܢܗ ܢܒܘܟܕܢܨܪ<EOS>ܡܠܟܐ ܕܒܒܠ<EOS> ܘܐܪܝܐ ܩܪܝܗܝ ܐܪܡܝܐ ܘܐܡܪ<EOS> ܕܓ̈ܦܐ ܕܢܫܪܐ ܐܝܬ ܠܗ<EOS> ܗܟܢܐ ܓܝܪ ܟܬܝܒ<EOS> ܕܟܕ ܢܦܩ<EOS>ܢܒܘܟܕܢܨܪ ܠܡܕܒܪܐ ܥܡ ܚܝ̈ܘܬܐ<EOS> ܣܥܪܗ ܐܪܒܐ ܐܝܟ ܕܢܫܪܐ<EOS> ܘܐܡܪ ܕܚܙܝܬ ܕܐܬܡܪܛܘ ܓܦܝ̈ܗ<EOS> ܘܥܠ<EOS>ܪ̈ܓܠܝܗ ܐܝܟ ܐܢܫܐ ܩܡܬ<EOS> ܘܠܒܐ ܕܐܢܫܐ ܐܬܝܗܒ ܠܗ<EOS> ܠܘܩܕܡ ܓܝܪ ܒܚܙܘܐ ܕܨܠܡܐ ܐܬܡܬܠ ܒܕܗܒܐ<EOS>ܕܡܝܬܪ ܡܢ ܟܠ ܡܕܡ ܕܡܫܬܡܫ ܒܥܠܡܐ<EOS> ܘܒܚܙܘܐ ܕܚܝܘ̈ܬܐ ܐܬܡܬܠ<EOS> ܒܐܪܝܐ ܕܡܝܬܪ ܒܬܩܝܦܘܬܗ<EOS> ܡܢ<EOS>ܟܠܗܝܢ ܚܝ̈ܘܬܐ<EOS> ܘܐܬܡܬܠ ܬܘܒ ܒܢܫܪܐ ܕܢܨܝܚ ܡܢ ܟܠܗ ܦܪܚܬܐ<EOS> ܡܕܡ ܕܟܬܝܒ ܥܠܘܗܝ ܐܫܬܠܡ ܒܗ<EOS> ܐܡܪ<EOS>ܓܝܪ ܥܠܘܗܝ ܡܪܝܐ<EOS> ܕܐܢܐ ܗܘ ܝܗܒܬܗ ܢܝܪܐ ܕܦܪܙܠܐ<EOS> ܥܠ ܨܘܪܐ ܕܟܠܗܘܢ ܥܡ̈ܡܐ<EOS> ܘܢܦܠܚܘܢ ܠܡܠܟܐ<EOS>ܕܒܒܠ ܫܒܥܝܢ ܫ̈ܢܝܢ<EOS> ܘܐܦ ܚܝܘܬܐ ܕܒܪܐ ܘܦܪܚܬܐ ܕܫܡܝܐ<EOS> ܝܗܒܬ ܠܗ ܠܡܦܠܚܗ<EOS> ܟܕ ܗܘܐ ܓܝܪ ܡܠܟܐ<EOS>ܒܕܡܘܬ ܪܫܐ ܕܕܗܒܐ ܦܠܚܘܗܝ ܒ̈ܢܝ ܐܢܫܐ<EOS> ܐܝܟ ܕܠܡܠܟܐ<EOS> ܘܟܕ ܢܦܩ ܠܡܕܒܪܐ ܦܠܚܝܗܝ<EOS>ܚܝܘܬܐܚܝ̈ܘܬܐ ܐܝܟ ܕܠܐܪܝܐ<EOS> ܘܟܕ ܗܘܐ ܣܥܪܗ ܐܝܟ ܕܢܫܪܐ<EOS> ܦܠܚܬܗ ܦܪܚܬܐ ܕܫܡܝܐ ܐܝܟ ܕܠܢܫܪܐ<EOS>ܘܟܕ ܐܬܪܝܡ ܠܒܗ ܘܠܐ ܐܝܕܥ ܕܫܘܠܛܢܐ ܡܢ ܫܡܝܐ ܗܘ ܐܬܝܗܒ ܠܗ<EOS> ܐܬܬܒܪ ܠܗ ܢܝܪܐ ܕܦܪܙܠܐ ܡܢ ܨܘܪܐ<EOS>ܕܒܢ̈ܝ ܐܢܫܐ<EOS> ܘܢܦܩ ܥܡ ܚܝܘ̈ܬܐ<EOS> ܘܚܠܦ ܠܒܐ ܕܡܠܟܐ ܐܬܝܗܒ ܠܗ ܠܒܐ ܕܐܪܝܐ<EOS> ܘܟܕ ܐܫܬܩܠ ܥܠ<EOS>ܚܝܘܬܐ<EOS> ܐܫܬܩܠ ܡܢܗ ܠܒܐ ܕܐܪܝܐ<EOS> ܘܐܬܝܗܒ ܠܗ ܠܒܐ ܕܦܪܚܬܐ<EOS> ܘܟܕ ܝܥܘ ܠܗ ܓ̈ܦܐ ܐܝܟ ܕܢܫܪܐ<EOS>ܐܬܪܝܡ ܠܗ ܥܠ ܦܪܚܬܐ<EOS> ܘܗܝܕܝܢ ܐܬܡܪܛܘ ܠܗܘܢ ܐܦ ܓ̈ܦܘܗܝ<EOS> ܘܐܬܝܗܒ ܠܗ ܠܒܐ ܫܦܠܐ<EOS> ܘܟܕ ܝܕܥ<EOS>ܕܫܠܝܛ ܗܘ ܡܪܝܡܐ ܒܡܠܟܘܬܐ ܕܐܢܫܐ<EOS> ܕܠܡܢ ܕܨܒܐ ܢܬܠܝܗ<EOS> ܗܝܕܝܢ ܫܒܚ ܐܝܟ ܒܪ ܐܢܫܐ<EOS>ܘܚܝܘܬܐ ܕܬܪ̈ܬܝܢ ܐܡܪ ܥܠܝܗ<EOS> ܕܕܡܝܐ ܠܕܒܐ<EOS> ܘܥܠ ܚܕ ܣܛܪ ܩܡܬ<EOS> ܡܛܘܠ ܕܟܕ ܩܡܬ<EOS>ܡܠܟܘܬ ܡܕܝ ܘܦܪܣ<EOS> ܒܡܕܢܚܐ ܩܡܬ<EOS> ܘܬܠܬ ܐ̈ܠܥܝܢ ܒܦܘܡܗ<EOS> ܡܛܠ ܕܡܕܩܪ ܗܘܐ ܕܟܪܐ ܠܡܥܪܒܐ ܘܠܓܪܒܝܐ<EOS>ܘܠܬܝܡܢܐ<EOS> ܠܬܠܬ ܪ̈ܘܚܝ ܫܡܝܐ<EOS> ܗܢܝܢ ܗܠܝܢ ܬܠܬ ܪ̈ܘܚܐ ܐܚܝܕ ܗܘܐ<EOS> ܘܡܕܩܪ ܒܕܡܘܬ ܬܠܬ ܐ̈ܠܥܝܢ<EOS>ܕܒܦܘܡܗ ܕܕܒܐ<EOS> ܥܕܡܐ ܕܢܦܩ ܨܦܪܝܐ ܡܢ ܡܥܪܒܐ<EOS> ܘܡܚܝܗܝ ܠܕܟܪܐ<EOS> ܘܐܥܕܝ ܐܠܥ̈ܐ ܕܒܦܘܡܗ<EOS>ܘܚܝܘܬܐ ܕܬܠܬ ܐܡܪ ܥܠܝܗ ܕܕܡܝܐ ܠܢܡܪܐ<EOS> ܘܐܝܬ ܠܗ ܓ̈ܦܐ ܐܪܒܥܐ ܕܦܪܚܬܐ<EOS> ܥܠ<EOS>ܓܒ̈ܝܗ<EOS> ܘܐܪܒܥܐ ܪ̈ܫܝܢ ܐܝܬ ܠܗ ܠܚܝܘܬܐ ܗܝ<EOS> ܚܝܘܬܐ ܓܝܪ ܕܬܠܬ<EOS> ܐܝܬܘܗܝ ܐܠܟܣܢܕܪܘܣ ܡܩܕܘܢܝܐ<EOS>ܬܩܝܦ ܗܘܐ ܓܝܪ ܐܝܟ ܢܡܪܐ<EOS> ܘܐܪܒܥܐ ܓ̈ܦܝܢ ܘܐܪܒܥܐ ܪ̈ܫܝܢ ܕܐܝܬ ܠܚܝܘܬܐ<EOS> ܡܛܠ ܕܝܗܒ ܡܠܟܘܬܐ<EOS>ܠܐܪܒܥܐ ܪ̈ܚܡܘܗܝ ܕܢܕܒܪܘܢ ܒܬܪܗ<EOS> ܟܕ ܐܬܐ ܘܩܛܠܗ ܠܕܪܝܘܫ ܘܐܡܠܟ ܚܠܦܘܗܝ<EOS>ܘܚܝܘܬܐ ܪܒܝܥܝܬܐ ܐܡܪ<EOS> ܕܕܚܝܠܐ ܘܥܫܝܢܐ<EOS> ܘܬܩܝܦܐ ܝܬܝܪܐܝܬ<EOS> ܐܟܠܐ ܘܡܕܩܐ<EOS>ܘܡܕܡ ܕܡܘܬܪܐ ܒܪ̈ܓܠܝܗ ܕܝܫܐ<EOS> ܐܝܬܝܗ ܕܝܢ ܡܠܟܘܬܐ ܕܒ̈ܢܝ ܥܣܘ<EOS> ܡܛܘܠ ܕܡܢ ܒܬܪ ܕܐܡܠܟ ܗܘܐ<EOS>ܐܠܟܣܢܕܪܘܣ ܡܩܕܘܢܝܐ<EOS> ܗܘܬ ܠܗ ܡܠܟܘܬܐ ܕܝܘ̈ܢܝܐ<EOS> ܟܕ ܐܦ ܗܘ ܐܠܟܣܢܕܪܘܣ ܡܢܗܘܢ ܗܘ ܡܢ ܝܘܢ̈ܝܐ<EOS>ܐܠܐ ܚܙܘܗ ܕܚܝܘܬܐ ܬܠܝܬܝܬܐ ܥܠܘܗܝ ܗܘ ܫܠܡ<EOS> ܟܕ ܚܕܐ ܗܝ ܬܠܝܬܝܬܐ ܘܪܒܝܥܝܬܐ<EOS> ܐܡܠܟ ܕܝܢ<EOS>ܐܠܟܣܢܕܪܘܣ ܫܢ̈ܝܢ ܬܪ̈ܬܥܣܪܐ<EOS> ܘܗܘܘ ܡ̈ܠܟܐ ܕܝܘܢ̈ܝܐ ܡܢ ܒܬܪ ܒܬܪ ܐܠܟܣܢܕܪܘܣ<EOS> ܗܘܝܢ ܫܒܬܥܣܪ<EOS>ܡ̈ܠܟܝܢ<EOS> ܘܗܘܝܢ ܫܢܝ̈ܗܘܢ ܡܐܬܝܢ ܘܫܬܝܢ ܘܬܫܥ ܫܢ̈ܝܢ<EOS> ܡܢ ܣܠܘܩܘܣ ܢܝܩܢܘܪ<EOS> ܘܥܕܡܐ ܠܦܛܠܡܐܘܣ<EOS>ܘܗܘܘ ܩܣܪ̈ܝܢܐ<EOS> ܡܢ ܐܓܘܣܛܘܣ ܘܥܕܡܐ ܠܦܝܠܝܦܘܣ ܩܣܪܝܢܐ<EOS> ܥܣܪܝܢ ܘܫܒܥܐ ܡ̈ܠܟܝܢ<EOS> ܘܗܘܝܢ<EOS>ܫܢ̈ܝܗܘܢ ܡܐܬܝܢ ܘܬܫܥܝܢ ܘܬܠܬ ܫ̈ܢܝܢ ܘܫ̈ܢܝܢ ܬܡܢܥܣܪ̈ܐ ܕܣܘܪܘܣ<EOS>ܐܡܪ ܓܝܪ ܕܢܝܐܝܠ ܕܡܣܬܟܠ ܗܘܝܬ<EOS> ܒܩܪ̈ܢܬܐ ܥܣܪ ܕܒܪܫܗ ܕܚܝܘܬܐ<EOS> ܩܪ̈ܢܬܐ ܓܝܪ<EOS>ܥܣܪ<EOS> ܥܣܪܐ ܡ̈ܠܟܝܢ ܩܡܘ ܒܗܘ ܙܒܢܐ<EOS> ܥܕܡܐ ܠܐܢܛܝܟܘܣ<EOS> ܘܐܡܪ ܕܩܪܢܐ ܙܥܘܪܬܐ ܣܠܩܬ ܡܢ ܒܝܢܬ<EOS>ܗܠܝܢ ܥܣܪ<EOS> ܘܬܠܬ ܢܦܠ ܡܢ ܩܕܡܝܗ<EOS> ܟܕ ܩܡ ܓܝܪ ܐܢܛܝܟܘܣ ܒܡܠܟܘܬܐ<EOS> ܡܟܟ ܬܠܬܐ ܡ̈ܠܟܝܢ<EOS> ܘܐܬܪܝܡ<EOS>ܥܠ ܩܕܝ̈ܫܐ ܕܡܪܝܡܐ<EOS> ܘܥܠ ܠܐܪܫܠܡܠܐܘܪܫܠܡ<EOS> ܘܛܡܐ ܒܝܬ ܡܩܕܫܐ<EOS> ܘܒܛܠ ܕܒܚܬܐ ܘܩܘܪ̈ܒܢܐ<EOS>ܫܒܘܥܐ ܘܦܠܓܘܬ ܫܒܘܥܐ<EOS> ܕܗܘܝܢ ܫܢܝ̈ܐ ܥܣܪ ܘܦܠܓܗ<EOS> ܘܐܥܠ ܙܢܝ̈ܐ ܠܒܝܬܗ ܕܡܪܝܐ<EOS> ܘܒܛܠ ܢܛܘܪ̈ܬܐ<EOS>ܕܒܢܡܘܣܐ<EOS> ܘܩܛܠ ܒܢܝ̈ܢܫܐ ܙܕܝܩ̈ܐ<EOS> ܘܐܫܠܡ ܠܦܪܚܬܐ ܕܫܡܝܐ<EOS> ܘܠܚܝܘܬܐ ܕܐܪܥܐ<EOS> ܫܠܡܬ ܓܝܪ<EOS>ܒܝܘ̈ܡܬܗ<EOS> ܡܠܬܐ ܕܐܡܪ ܕܘܝܕ<EOS> ܕܐܠܗܐ ܥܠܘ ܥܡ̈ܡܐ ܠܝܪܬܘܬܟ<EOS> ܘܛܡܐܘ ܠܗܝܟܠܟ ܩܕܝܫܐ<EOS> ܥܒܕܘܗ<EOS>ܠܐܘܪܫܠܡ ܚܪܒܬܐ<EOS> ܝܗܒܘ ܫ̈ܠܕܐ ܕܥܒ̈ܕܝܟ ܡܐܟܘܠܬܐ ܠܦܪܚܬܐ ܕܫܡܝܐ<EOS> ܘܒܣܪܐ ܕܙܕܝܩ̈ܝܟ ܠܚܝܘܬܐ<EOS>ܕܐܪܥܐ<EOS> ܐܫܕܘ ܕܡܗܘܢ ܐܝܟ ܡܝܐ<EOS> ܚܕܪ̈ܝܗ ܕܐܘܪܫܠܡ<EOS> ܘܠܝܬ ܕܩܒܪ<EOS> ܗܕܐ ܓܝܪ ܒܗܘ ܙܒܢܐ ܫܠܡܬ<EOS>ܟܕ ܐܬܩܛܠ ܓܒܪܐ ܣܒܐ ܘܥܬܝܩ ܝܘܡ̈ܬܐ<EOS> ܐܠܝܥܙܪ<EOS> ܘܒ̈ܢܝ ܫܡܘܢܝ ܛܘܒܢܝܬܐ<EOS> ܕܗܘܝܢ ܫܒܥܐ<EOS> ܘܟܕ<EOS>ܝܗܘܕܐ ܘܐܚ̈ܘܗܝ ܡܬܟܬܫܝܢ ܗܘܘ ܥܠ ܐ̈ܦܝ ܥܡܗܘܢ<EOS> ܟܕ ܥܡܪܝܢ ܗܘܘ ܒܛܫܝ̈ܬܐ<EOS> ܒܗܘ ܙܒܢܐ ܥܒܕܬ<EOS>ܩܪܢܐ ܩܪܒܐ ܥܡ ܩܕܝܫ̈ܐ<EOS> ܘܐܬܡܨܝܬ ܚܝܠܗܘܢ<EOS> ܘܡ̈ܠܐ ܥܠ ܡܪܝܡܐ ܡܠܠ ܐܢܛܝܟܘܣ ܓܒܪܐ ܥܘܠܐ<EOS> ܘܚܠܦ<EOS>ܙܒ̈ܢܐ ܘܥ̈ܕܢܐ<EOS> ܘܒܛܠ ܩܝܡܐ ܕܐܒܪܗܡ<EOS> ܘܫܪܐ ܫܒܬܐ ܕܢܝܚܐ<EOS> ܦܩܕ ܓܝܪ ܥܠ ܝܗܘ̈ܕܝܐ ܕܠܐ ܢܗܘܘܢ<EOS>ܓܙܪܝܢ<EOS> ܡܛܠܗܢܐ ܐܡܪ ܥܠܘܗܝ<EOS> ܕܢܣܒܪ ܠܡܚܠܦܘ ܙܒ̈ܢܐ ܘܥܕ̈ܢܐ ܘܢܡܘܣ̈ܐ<EOS> ܘܐܬܝܗܒܘ ܒܐܝܕܗ<EOS> ܥܕ<EOS>ܥܕܢ ܥ̈ܕܢܝܢ ܘܦܠܓܘܬ ܥܕܢ<EOS> ܕܐܝܬܘܗܝ ܥܕܢ ܘܦܠܓܘܬ ܥܕܢ<EOS> ܫܒܘܥܐ ܘܦܠܓܗ<EOS> ܕܐܝܬܝܗܝܢ ܥܣܪ ܫܢ̈ܝܢ<EOS>ܘܦܠܓܗ<EOS> ܐܡܪ ܬܘܒ<EOS> ܘܕܝܢܐ ܝܬܒ ܘܫܘܠܛܢܗ ܫܩܠܘ ܡܢܗ<EOS> ܕܢܚܒܠܘܢܗ ܘܢܘܒܕܘܢܗ ܥܕܡܐ ܠܣܘܦܗ<EOS>ܕܡܠܟܘܬܐ<EOS> ܡܛܝ ܓܝܪ ܕܝܢܐ ܠܐܢܛܝܟܘܣ<EOS> ܕܝܢܐ ܡܢ ܫܡܝܐ<EOS> ܘܐܬܟܪܗ ܒܟܘܪܗܢܐ ܥܛܠܐ ܘܒܝܫܐ<EOS> ܘܡܢ<EOS>ܪܝܚܗ ܕܣܪܝ<EOS> ܐܢܫ ܠܐ ܩܪܒ ܗܘܐ ܠܘܬܗ<EOS> ܟܕ ܬܘ̈ܠܥܐ ܪ̈ܚܫܢ ܗܘ̈ܝ ܘܢܦܩܢ ܡܢܗ<EOS> ܘܐܟܠܢ ܒܣܪܗ<EOS> ܥܠ<EOS>ܕܐܠܨ ܠܬܘܠܥܗ ܕܝܥܩܘܒ<EOS> ܘܣܪܝ ܒܣܪܗ ܒܚܝ̈ܘܗܝ<EOS> ܥܠ ܕܐܣܪܝ ܫ̈ܠܕܐ ܕܒ̈ܢܝ ܐܪܫܠܡܐܘܪܫܠܡ<EOS> ܘܠܐ<EOS>ܐܬܩܒܪܘ<EOS> ܘܗܘܐ ܛܡܐܐ ܒܥ̈ܝܢܝ ܢܦܫܗ<EOS> ܥܠ ܕܛܡܐ ܡܩܕܫܗ ܕܐܠܗܐ<EOS> ܘܨܠܝ ܘܠܐ ܐܫܬܡܥ<EOS> ܥܠ ܕܠܐ ܫܡܥ<EOS>ܐܢܩܬܐ ܕܙܕܝ̈ܩܐ ܕܩܛܠ<EOS> ܟܬܒ ܓܝܪ ܐܓܪܬܐ ܘܫܕܪ ܠܝܗܘ̈ܕܝܐ<EOS> ܘܩܪܐ ܐܢܘܢ ܪ̈ܚܡܝ<EOS> ܘܠܐ ܪܚܡ ܥܠܘܗܝ<EOS>ܐܠܗܐ<EOS> ܘܒܗ ܒܬܫܢܝܩܗ ܡܝܬ<EOS>ܐܡܪ ܬܘܒ ܕܢܩܒܠܘܢ ܡܠܟܘܬܐ ܩܕ̈ܝܫܐ ܕܡܪܝܡܐ<EOS> ܡܢܐ ܢܐܡܪ ܥܠ ܗܕܐ<EOS> ܕܠܡܐ ܒܢ̈ܝ<EOS>ܐܝܣܪܝܠ ܩܒܠܘ ܡܠܟܘܬܐ ܕܡܪܝܡܐ<EOS> ܚܣ<EOS> ܐܘ ܕܠܡܐ ܗܘ ܥܡܐ ܐܬܐ ܥܠ ܥ̈ܢܢܝ ܫܡܝܐ<EOS> ܗܕܐ ܥܒܪܬ ܠܗ<EOS>ܡܢܗܘܢ<EOS> ܐܡܪ ܓܝܪ ܥܠܝܗܘܢ ܐܪܡܝܐ<EOS> ܟܣܦܐ ܡܣܠܝܐ ܩܪܘ ܐܢܘܢ<EOS> ܡܛܠ ܕܐܣܠܝ ܐܢܘܢ ܡܪܝܐ<EOS> ܬܘܒ ܐܡܪ<EOS>ܕܠܐ ܢܘܣܦ ܠܡܚܪ ܒܗܘܢ<EOS> ܘܐܫܥܝܐ ܐܡܪ ܥܠܝܗܘܢ<EOS> ܥܒܪܘ ܥܒܪܘ ܘܠܛܡ̈ܐܐ ܠܐ ܬܬܩܪܒܘܢ<EOS> ܘܥܠ ܩܕܝ̈ܫܐ<EOS>ܕܡܪܝܡܐ ܗܟܢܐ ܐܡܪ ܥܠܝܗܘܢ<EOS> ܕܠܥܠܡ ܥܠܡܝܢ ܢܐܪܬܘܢܗ ܠܡܠܟܘܬܐ<EOS> ܗܢܘܢ ܓܝܪ ܐܬܢܝܚܘ ܩܠܝܠ<EOS> ܡܢ<EOS>ܫܩܠܐ ܕܡ̈ܠܟܐ ܘܕܫ̈ܠܝܛܢܐ<EOS> ܡܢ ܒܬܪ ܓܝܪ ܡܘܬܗ ܕܐܢܛܝܟܘܣ<EOS> ܥܕܡܐ ܕܡܠܘ ܫܒ̈ܘܥܐ ܫܬܝܢ ܘܬܪ̈ܝܢ<EOS>ܘܐܬܐ ܒܪ ܐܢ̈ܫܝܢ ܕܢܚܪܪ ܐܢܘܢ ܘܢܟܢܫ ܐܢܘܢ<EOS> ܘܗܢܘܢ ܠܐ ܩܒܠܘܗܝ<EOS> ܐܬܐ ܓܝܪ ܕܢܣܒ ܡܢܗܘܢ ܦܐܪ̈ܐ<EOS>ܘܠܐ ܝܗܒܘ ܠܗ<EOS> ܡܛܠ ܕܗ̈ܘܝ ܠܗܘܢ ܓܘ̈ܦܢܝܗܘܢ ܡܢ ܓܦܬܐ ܕܣܕܘܡ<EOS> ܘܡܢ ܫܬܠܬܐ ܕܥܡܘܪܐ<EOS> ܟܪܡܐ ܓܝܪ<EOS>ܝܥܘ ܒܗ ܟܘ̈ܒܐ<EOS> ܘܛܥܢ ܠܗ ܚܪ̈ܘܒܐ<EOS> ܘܚܡܪܗܘܢ ܗܘܐ ܠܗ ܚܠܐ<EOS> ܘܦܐܪ̈ܝܗܘܢ ܡܪܪܐ<EOS> ܠܐ ܡܫܟܚܝܢ<EOS>ܟܘܒ̈ܐ ܠܡܬܪܟܟܘ ܐܦ ܠܐ ܚܠܐ ܗܦܟ ܠܟܝܢܐ ܕܚܡܪܐ<EOS> ܐܦ ܠܐ ܡܪܪܐ ܡܬܗܦܟܢ ܠܟܝܢܐ ܚܠܝܐ<EOS>ܩܕܡ ܓܝܪ ܐܫܥܝܐ ܐܘܬܒ ܥܠܝܗܘܢ ܕܝ̈ܢܐ<EOS> ܓܒܪ̈ܐ ܡܢ ܝܗܘܕܐ<EOS> ܕܐܬܢܨܒܬ ܒܗܘܢ<EOS>ܢܨܒܬܐ ܚܕܬܬܐܚܕܬܐ ܘܚܒܝܒܬܐ<EOS> ܕܐܝܬܝܗܘܢ ܕܝܢ ܗܠܝܢ ܕܝ̈ܢܐ<EOS> ܗܢܘܢ ܕܝܬܒܝܢ ܥܠ ܬܪܥܣܪ<EOS>ܟܘܪ̈ܣܘܢ<EOS> ܘܕܝ̈ܢܝܢ ܠܬܪ̈ܬܥܣܪܐ ܫܪ̈ܒܬܗܘܢ<EOS> ܘܗܟܢܐ ܐܡܪ ܠܗܘܢ ܠܕܝ̈ܢܐ<EOS> ܕܘܢܘ ܒܝܢܝ ܘܠܟܪܡܝ<EOS>ܡܢܐ ܠܡ ܬܘܒ ܘܠܐ ܗܘܐ ܐܘܢ ܓܒܪ̈ܐ ܕܝ̈ܢܐ<EOS> ܠܡܥܒܕ ܠܟܪܡܝ ܘܠܐ ܥܒܕܬ ܠܗ<EOS> ܕܗܐ ܢܨܒܬܗ ܫܒܘ̈ܩܐ<EOS>ܘܗܘܘ ܠܗܘܢ ܓܦܬܐ ܢܘܟܪܝܬܐ<EOS> ܐܚܕܪܬ ܣܝܓܗ ܥܝܪ̈ܝ ܫܡܝܐ<EOS> ܘܒܢܝܬ ܡܓܕܠܗ ܗܝܟܠܐ ܩܕܝܫܐ<EOS> ܘܚܦܪܬ<EOS>ܡܥܨܪܬܗ ܡܥܡܘܕܝܬܐ ܕܟܗ̈ܢܐ<EOS> ܘܐܚܬܬ ܥܠܘܗܝ ܡܛܪܐ ܡ̈ܠܝ ܢܒ̈ܝܝ<EOS> ܘܟܣܚܬܗ ܘܦܠܚܬܗ ܡܢ ܥܒ̈ܕܐ<EOS>ܕܐܡܘܪ̈ܝܐ<EOS> ܣܟܝܬ ܕܢܥܒܕ ܥܢ̈ܒܐ ܙܕܝܩܘܬܐ<EOS> ܘܥܒܕ ܠܗ ܚܪ̈ܘܒܐ ܥܘܠܐ ܘܚܛܝܬܐ<EOS> ܣܟܝܬ ܠܕܝܢܐ ܘܗܘܐ<EOS>ܚܛܘܦܝܐ<EOS> ܘܠܙܕܝܩܘܬܐ ܘܗܘܐ ܝܠܠܬܐ<EOS> ܫܡܥܘ ܓܒܪ̈ܐ ܕܝ̈ܢܐ ܡܕܡ ܕܥܒܕܢܐ ܠܗ ܠܟܪܡܝ<EOS> ܬܪܥ ܐܢܐ<EOS>ܣܝܓܗ ܘܢܗܘܐ ܠܕܝܫܐ<EOS> ܘܥܩܪ ܐܢܐ ܡܓܕܠܗ ܘܢܗܘܐ ܠܒܙܬܐ<EOS> ܘܐܥܒܕܗ ܕܚܘܪܒܐ ܢܗܘܐ<EOS> ܥܠ ܕܥܒܕ<EOS>ܚܪ̈ܘܒܐ<EOS> ܘܠܐ ܢܬܦܠܚ ܘܠܐ ܢܬܟܣܚ<EOS> ܘܢܐܥܘܢ ܒܗ ܟܘܒ̈ܐ ܘܝܥܪܐ<EOS> ܘܐܦܩܘܕ ܠܥܢ̈ܢܐ ܕܠܐ ܢܚܬܢ ܥܠܘܗܝ<EOS>ܡܛܪܐ<EOS> ܦܪܩܘ ܓܝܪ ܥܝܪ̈ܝ ܫܡܝܐ ܡܢ ܣܝܓܗ ܕܟܪܡܐ<EOS> ܘܐܬܥܩܪ ܡܓܕܠܐ ܒܝܬ ܬܘܟܠܢܗܘܢ ܥܫܝܢܐ<EOS> ܐܣܬܚܦܬ<EOS>ܡܥܨܪܬܐ ܬܕܟܝܬܐ ܕܚܘ̈ܒܝܗܘܢ<EOS> ܟܕ ܕܕܠܐ ܡܘܡ ܗܘܬ ܓܦܬܐ<EOS> ܠܐ ܐܙܠܐ ܗܘܬ ܠܥܒܕܐ<EOS> ܗܫܐ ܕܐܟܠܬܗ<EOS>ܢܘܪܐ ܘܚܪܒܬ<EOS> ܐܝܟܢܐ ܐܙܠܐ ܠܥܒܕܐ<EOS> ܬܪ̈ܬܝܢ ܣܘ̈ܟܝܗ ܐܟܠܬ ܢܘܪܐ<EOS> ܘܓܘܗ ܚܪܒ<EOS> ܬܪ̈ܬܝܢ ܓܝܪ<EOS>ܣܘ̈ܟܝܗ ܬܪ̈ܬܝܢ ܡ̈ܠܟܘܬܐ<EOS> ܘܓܘܗ ܕܚܪܒ ܐܝܬܝܗ ܐܘܪܫܠܡ<EOS> ܐܫܬܕܪܘ ܠܘܬܗܘܢ ܡܢ ܡܪܐ ܟܪܡܐ ܥܒ̈ܕܐ<EOS>ܣ̈ܓܝܐܐ<EOS> ܘܩܛܠܘ ܐܢܘܢ<EOS> ܘܦܐܪ̈ܐ ܠܡܪܐ ܟܪܡܐ ܠܐ ܫܕܪܘ<EOS> ܒܐܚܪܝܬ ܥܒ̈ܕܐ ܐܫܬܕܪ ܒܪܐ ܚܒܝܒܐ<EOS> ܕܢܣܒ<EOS>ܡܢܗܘܢ ܦܐܪ̈ܐ<EOS> ܘܢܘܒܠ ܠܡܫܕܪܢܗ<EOS> ܘܐܚܕܘܗܝ ܗܢܘܢ ܘܐܦܩܘܗܝ ܠܒܪ ܡܢ ܟܪܡܐ<EOS> ܘܦܣܩܘ ܣ̈ܟܐ ܡܢ<EOS>ܗ̈ܛܛܘܗܝ ܕܟܪܡܐ<EOS> ܘܩܒܥܘ ܒܐܝ̈ܕܘܗܝ<EOS> ܘܟܦܢ ܘܒܥܐ ܡܢܗܘܢ ܠܡܐܟܠ<EOS> ܘܫܩܠܘ ܝܗܒܘ ܠܗ ܡܪܪܐ ܡܢ<EOS>ܦܐܪ̈ܘܗܝ ܕܟܪܡܐ<EOS> ܘܨܗܝ ܘܒܥܐ ܡܢܗܘܢ ܠܡܫܬܐ<EOS> ܘܝܗܒܘ ܠܗ ܚܠܐ ܘܠܐ ܨܒܐ ܠܡܫܬܐ<EOS> ܘܓܕܠܘ ܟܘ̈ܒܐ<EOS>ܕܝܥܘ ܒܗ ܒܟܪܡܐ<EOS> ܘܣܡܘ ܠܗ ܒܪܫܗ ܕܒܪ ܡܪ̈ܘܗܝ ܕܟܪܡܐ<EOS> ܡܢ ܙܒܢܐ ܓܝܪ ܕܗܘܐ ܟܪܡܐ<EOS> ܗܠܝܢ ܦܐܪ̈ܐ<EOS>ܚܘܝ<EOS> ܥܩܪܗ ܡܪܗ ܘܫܕܝܗܝ ܒܢܘܪܐ<EOS> ܘܢܨܒ ܒܗ ܒܟܪܡܐ ܓܘ̈ܦܢܐ ܛܒ̈ܬܐ<EOS> ܕܝܗܒܢ ܦܐܪ̈ܐ ܘܡܚܕܝܢ<EOS>ܠܦܠܚܐ<EOS> ܟܪܡܐ ܓܝܪ ܡܫܝܚܐ ܗܘ<EOS> ܘܐܒܘܗܝ ܦܠܚܐ<EOS> ܘܓܘ̈ܦܢܐ ܗܢܘܢ ܕܫܬܝܢ ܡܢ ܟܣܗ<EOS> ܡܟܝܠ ܗܘܐ ܟܪܡܐ<EOS>ܚܠܦ ܟܪܡܐ<EOS> ܘܡܠܟܘܬܐ ܬܘܒ ܒܡܐܬܝܬܗ<EOS> ܐܫܠܡܗ ܠܪ̈ܗܘܡܝܐ<EOS> ܕܐܬܩܪܝܘ ܒ̈ܢܝ ܥܣܘ<EOS> ܘܗܢܘܢ ܒ̈ܢܝ ܥܣܘ<EOS>ܢܛܪܝܢ ܡܠܟܘܬܐ ܠܝܗܘܒܗ<EOS>ܘܡܠܟܘܬ ܥܠܡ ܝܪܬ ܥܡܐ ܩܕܝܫܐ<EOS> ܕܐܬܓܒܝ ܚܠܦ ܥܡܐ<EOS> ܐܛܢ ܐܢܘܢ ܓܝܪ ܒܥܡ ܕܠܐ ܥܡ<EOS>ܘܒܥܡܐ ܣܟܠܐ ܐܪܓܙ ܐܢܘܢ<EOS> ܘܚܪܪ ܠܗ ܥܡܐ ܩܕܝܫܐ<EOS> ܗܐ ܓܝܪ ܟܠܗ ܩܝܡܗ ܕܐܠܗܐ ܡܚܪܪ<EOS> ܡܢ ܫܩܠܐ<EOS>ܕܡ̈ܠܟܐ ܘܕܫܠܝ̈ܛܢܐ<EOS> ܐܦܢ ܓܝܪ ܠܚܢ̈ܦܐ ܦܠܚ ܒܪܢܫܐ<EOS> ܒܪܫܥܬܗ ܕܡܬܩܪܒ ܠܩܝܡܗ ܕܐܠܗܐ ܐܬܚܪܪ ܠܗ<EOS>ܘܝ̈ܗܘܕܝܐ ܦܠܚܝܢ ܥܒܕܘܬܐ ܒܝܬ ܥܡ̈ܡܐ<EOS> ܗܟܢܐ ܓܝܪ ܐܡܪ ܥܠܝܗܘܢ ܥܠ ܩܕܝ̈ܫܐ<EOS> ܕܢܐܪܬܘܢ ܠܡܠܟܘܬܐ<EOS>ܕܬܚܝܬ ܫܡܝܐ<EOS> ܐܢ ܓܝܪ ܥܠܝܗܘܢ ܐܡܪ<EOS> ܠܡܢܐ ܦܠܚܝܢ ܥܒܕܘܬܐ ܒܝܬ ܥܡ̈ܡܐ<EOS> ܘܐܢ ܢܐܡܪܘܢ ܕܥܕܟܝܠ ܠܐ<EOS>ܗܘܬ<EOS> ܐܠܐ ܗܘܝܐ ܡܠܟܘܬܐ ܕܡܬܝܗܒܐ ܠܒܪ ܐܢ̈ܫܝܢ<EOS> ܕܫܡܝܐ ܗܝ ܐܘ ܕܐܪܥܐ<EOS> ܘܗܐ<EOS> ܪܫܝܡܝܢ ܐܢܘܢ<EOS>ܒ̈ܢܝܗ ܕܡܠܟܘܬܐ<EOS> ܘܩܒܠܘ ܚܪܘܪ̈ܝܗܘܢ ܡܢ ܗܢܐ ܥܠܡܐ<EOS> ܟܕ ܓܝܪ ܐܝܬܝܗ ܗܫܐ<EOS> ܠܐ ܨܒܝܐ ܕܬܫܬܥܒܕ<EOS>ܠܚܝܠܗ ܕܡܠܟܐ<EOS> ܕܐܬܐ ܘܫܩܠ ܡܠܟܘܬܗ<EOS> ܐܠܐ ܢܛܪܐ ܗܡܝܪ̈ܘܗܝ ܒܐܝܩܪܐ<EOS> ܡܛܘܠ ܕܟܕ ܢܐܬܐ ܡܒܛܠ<EOS>ܡܠܟܘܬܐ<EOS> ܕܠܐ ܒܪܘܓܙܐ ܢܐܬܐ ܥܠܝܗܘܢ<EOS> ܡܐ ܕܐܬܐ ܓܝܪ ܡܢ ܕܕܝܠܗ ܗܝ ܡܠܟܘܬܐ<EOS> ܒܡܐܬܝܬܗ ܕܬܪ̈ܬܝܢ<EOS>ܫܩܠ ܡܕܡ ܕܝܗܒ<EOS> ܘܗܘܐ ܗܘ ܡܠܟܐ ܠܥܠܡ ܥܠܡܝܢ<EOS> ܘܠܐ ܥܒܪܐ ܡܠܟܘܬܗ<EOS> ܡܛܠ ܕܗܘܝܐ ܠܗ ܡܠܟܘܬ<EOS>ܥܠܡ<EOS>ܡܢ ܩܕܝܡ ܓܝܪ ܝܗܒ ܡܠܟܘܬܐ ܠܒ̈ܢܝ ܝܥܩܘܒ<EOS> ܘܫܥܒܕ ܠܗܘܢ ܒܢ̈ܝ ܥܣܘ<EOS> ܐܝܟ ܕܐܡܪ<EOS>ܐܝܣܚܩ ܠܥܣܘ<EOS> ܕܠܝܥܩܘܒ ܐܚܘܟ ܬܦܠܘܚ<EOS> ܘܟܕ ܠܐ ܬܘܒ ܐܟܫܪܘ ܒܡܠܟܘܬܐ<EOS> ܫܩܠܗ ܡܢܗܘܢ ܕܒ̈ܢܝ<EOS>ܝܥܩܘܒ<EOS> ܘܝܗܒܗ ܠܒ̈ܢܝ ܥܣܘ<EOS> ܥܕܡܐ ܕܐܬܐ ܡܢ ܕܕܝܠܗ ܗܝ<EOS> ܘܡܫܠܡܝܢ ܦܪܬܩܐ ܠܝܗܘܒܗ<EOS> ܘܠܐ ܟܝܡܝܢ<EOS>ܥܠܝܗ<EOS> ܘܡܫܬܥܒܕ ܠܗ ܢܛܪ ܡܠܟܘܬܐ<EOS> ܠܗܘ ܕܟܠ ܠܗ ܡܫܬܥܒܕ<EOS> ܡܛܠ ܗܢܐ ܗܕܐ ܡܠܟܘܬܐ ܕܒܢ̈ܝ ܥܣܘ<EOS> ܠܐ<EOS>ܡܫܬܠܡܐ ܒܝܕ ܚܝ̈ܠܐ ܟܢܝ̈ܫܐ ܕܨܒܝܢ ܕܢܣܩܘܢ ܥܠܝܗ<EOS> ܡܛܠ ܕܡܠܟܘܬܐ ܠܝܗܘܒܗ ܗܘ ܡܬܢܛܪܐ<EOS> ܘܗܘ<EOS>ܡܢܛܪ ܠܗ<EOS> ܘܥܠ ܗܕܐ ܕܟܬܒܬ ܠܟ ܚܒܝܒܝ<EOS> ܕܡܠܟܘܬܐ ܕܒ̈ܢܝ ܥܣܘ ܠܝܗܘܒܗ ܗܘ ܡܬܢܛܪܐ<EOS> ܠܐ<EOS>ܬܬܦܠܓ ܥܠܝܗ<EOS> ܕܠܐ ܡܙܕܟܝܐ ܗܝ ܡܠܟܘܬܐ<EOS> ܡܛܠ ܕܓܒܪܐ ܓܢܒܪܐ ܕܫܡܗ ܝܫܘܥ ܐܬܐ ܒܚܝܠܐ<EOS> ܘܙܝܢܗ<EOS>ܫܩܝܠ ܟܠܗ ܚܝܠܐ ܕܡܠܟܘܬܐ<EOS> ܘܒܨܝ ܘܚܙܝ<EOS> ܕܐܦ ܒܟܣܦ ܪܫܐ ܥܡܗܘܢ ܟܬܝܒ<EOS> ܘܐܝܟܢܐ ܕܟܬܝܒ ܒܟܣܦ ܪܫܐ<EOS>ܥܡܗܘܢ<EOS> ܐܦ ܡܥܕܪ ܠܗܘܢ<EOS> ܘܢܝܫܗ ܣܓܝ ܒܐܬܪܐ ܗܘ<EOS> ܘܙܝܢܗ ܠܒܝܫܝܢ ܘܠܐ ܚܝܒܝܢ ܒܩܪܒܐ<EOS> ܘܐܢ ܬܐܡܪ<EOS>ܠܝ<EOS> ܕܠܡܢܐ ܒܫ̈ܢܝ ܡ̈ܠܟܐ ܕܩܕܡ ܗܠܝܢ<EOS> ܙܟܐܘܗ ܠܚܝܘܬܐ ܘܫܥܒܕܘܗ ܡܛܠ ܕܪ̈ܝܫܐ ܘܡ̈ܠܟܐ ܕܩܝܡܝܢ<EOS>ܗܘܘ<EOS> ܒܗܘ ܙܒܢܐ ܒܡܠܟܘܬܐ ܕܒ̈ܢܝ ܥܣܘ<EOS> ܠܐ ܨܒܘ ܕܢܕܒܪܘܢ ܥܡܗܘܢ ܠܩܪܒܐ<EOS> ܠܓܒܪܐ ܕܟܬܝܒ ܥܡܗܘܢ<EOS>ܒܟܣܦ ܪܫܐ<EOS> ܡܛܠܗܢܐ ܐܫܬܥܒܕܬ ܚܝܘܬܐ ܩܠܝܠ<EOS> ܐܠܐ ܠܐ ܐܬܩܛܠܬ<EOS>ܗܠܝܢ ܕܝܢ ܕܟܬܒܬ ܠܟ ܚܒܝܒܝ ܡܕܡ ܕܟܬܝܒ ܒܕܢܝܐܝܠ<EOS> ܠܐ ܗܘܐ ܠܣܟܐ ܡܛܝܬ ܐܢܝܢ<EOS>ܐܠܐ ܠܟܐ ܡܢ ܣܟܐ<EOS> ܘܐܢ ܐܢܫ ܢܬܚܪܐ ܥܠܝܗܝܢ<EOS> ܗܟܢܐ ܐܡܪ ܠܗ<EOS> ܕܠܐ ܚܬܝܡܢ ܡ̈ܠܐ ܗܠܝܢ<EOS> ܡܛܠ<EOS>ܕܡ̈ܠܘܗܝ ܕܐܠܗܐ ܠܐ ܡܣܬܝܟܢ<EOS> ܘܐܦܠܐ ܡܬܚܬܡܢ<EOS> ܒܪܢܫܐ ܓܝܪ ܣܟܠܐ ܐܡܪ<EOS> ܥܕܡܐ ܠܗܪܟܐ ܡܛܝܢ ܡ̈ܠܐ<EOS>ܘܬܘܒ ܠܝܬ ܠܡܘܣܦܘ ܥܠܝܗܝܢ<EOS> ܘܠܡܒܨܪ ܡܢܗܝܢ<EOS> ܥܘܬܪܗ ܓܝܪ ܕܐܠܗܐ ܠܐ ܡܬܚܫܒ ܘܠܐ ܡܣܬܝܟ<EOS> ܐܢ ܓܝܪ<EOS>ܬܣܒ ܡܝܐ ܡܢ ܝܡܐ ܠܐ ܡܬܝܕܥ ܚܘܣܪܢܗ<EOS> ܘܐܢ ܬܫܩܘܠ ܚܠܐ ܡܢ ܣܦܬܗ<EOS> ܠܐ ܒܨܪ ܡܢܝܢܗ<EOS> ܘܐܢ ܬܡܢܐ<EOS>ܟܘ̈ܟܒܝ ܫܡܝܐ<EOS> ܠܐ ܬܩܘܡ ܥܠ ܣܟܗܘܢ<EOS> ܘܐܢ ܬܕܠܩ ܢܘܪܐ ܡܢ ܝܩܕܢܐ<EOS> ܡܕܡ ܠܐ ܡܬܒܨܪ<EOS> ܘܐܢ ܬܣܒ ܡܢ<EOS>ܪܘܚܗ ܕܡܫܝܚܐ<EOS> ܡܫܝܚܐ ܡܕܡ ܠܐ ܚܣܪ<EOS> ܘܐܢ ܡܫܝܚܐ ܢܥܡܪ ܒܟ<EOS> ܠܐ ܗܘܐ ܒܟ ܗܘ ܫܠܡ ܠܗ<EOS> ܘܐܢ ܬܥܘܠ<EOS>ܫܡܫܐ ܒܟ̈ܘܐ ܕܒܝܬܟ<EOS> ܠܐ ܗܘܐ ܟܠܗ ܫܡܫܐ ܠܟ ܡܛܐ<EOS> ܘܗܠܝܢ ܟܠܗܝܢ ܕܚܫܒܬ ܠܟ<EOS> ܒܡܠܬܗ ܕܐܠܗܐ<EOS>ܐܬܒܪܝ<EOS> ܡܛܠ ܗܢܐ ܗܘܝܬ ܝܕܥ<EOS> ܕܠܡܠܬܗ ܕܐܠܗܐ ܠܐ ܐܢܫ ܡܛܐ<EOS> ܐܘ ܡܛܐ ܠܣܟܗ<EOS> ܡܛܠ ܗܢܐ ܠܐ ܢܗܘܐ<EOS>ܠܟ ܚܪܝܢܐ ܥܠ ܗܠܝܢ<EOS> ܘܬܐܡܪ ܕܗܠܝܢ ܐܢܘܢ ܘܟܕܘ<EOS> ܐܠܐ ܗܠܝܢ ܡܢܝ ܫܡܥ<EOS> ܘܐܦ ܠܐܚ̈ܝܢ ܒ̈ܢܝ<EOS>ܗܝܡܢܘܬܢ ܥܩܒ ܥܠܝܗܝܢ<EOS> ܡܢ ܓܝܪ ܕܡܡܝܩ ܒܡ̈ܠܝ ܐܚܘܗܝ<EOS> ܐܦܢ ܢܐܡܪ ܕܕܝܠܝ ܚܟ̈ܝܡܢ ܠܐ ܬܫܡܥ<EOS>ܡ̈ܠܘܗܝ<EOS> ܘܥܠ ܕܟܬܒܬ ܠܟ ܥܠ ܗܠܝܢ ܚܝ̈ܠܐ ܕܡܬܪܓܫܝܢ ܠܩܪܒܐ<EOS> ܠܐ ܗܘܐ ܐܝܟ ܡܕܡ ܐܬܓܠܝ ܠܝ<EOS>ܕܐܘܕܥܬܟ ܗܠܝܢ<EOS> ܐܠܐ ܫܡܥ ܠܡ̈ܠܐ ܕܪܫܗ ܕܐܓܪܬܐ<EOS> ܕܟܠ ܡܢ ܕܐܬܬܪܝܡ ܗܘ ܐܬܡܟܟ<EOS> ܐܦܢ ܓܝܪ ܢܣܩܘܢ<EOS>ܚܝ̈ܠܐ ܘܢܙܟܘܢ<EOS> ܕܥ ܕܝܢ ܕܡܪܕܘܬܗ ܗܝ ܕܐܠܗܐ<EOS> ܘܐܢ ܢܙܟܘܢ<EOS> ܒܕܝܢܐ ܟܐܢܐ ܡܬܚܝܒܝܢ<EOS> ܒܪܡ ܕܝܢ<EOS>ܗܕܐ ܗܘܝܬ ܝܕܥ<EOS> ܕܚܝܘܬܐ ܠܙܒܢܗ ܗܘ ܡܬܩܛܠܐ<EOS> ܐܢܬ ܕܝܢ ܐܚܝ ܒܗܢܐ ܙܒܢܐ<EOS> ܐܬܚܦܛ ܠܡܒܥܐ ܪ̈ܚܡܐ<EOS>ܕܢܗܘܐ ܫܝܢܐ ܥܠ ܥܡܗ ܕܐܠܗܐ<EOS>ܫܠܡܬ<EOS> ܬܚܘܝܬܐ<EOS> ܕܩܪ̈ܒܐ<EOS>