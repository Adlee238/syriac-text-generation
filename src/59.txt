ܕܟܢܥܢܝܬܐ<EOS><EOS>ܡܐܡܪܐ ܕܬܠܵܬܒܫܒܐ ܕܟܢܥܢܝܬܐ<EOS>ܥܘܼܢܝܐ ܒܪܝܼܟܘ ܕܐܦܢܝܼ ܫܒܝܼܬܢ ܡܼܢ ܣܵܢܐܐ<EOS>ܒܝܕ ܒܪ ܓܢܣܢ ܕܙܟܼܵܐ ܘܙܟܼܝܢ<EOS> ܐܚܝ̈<EOS>ܣܵܢܐܐ ܕܐܢܫܐ ܡܥ݂ܵܐ ܥܠ ܐ̄ܢܵܫܐ ܥܲܘܿܠܐܝܼܬ<EOS>ܘܚܲܒܸܿܠ ܨܠܡܵܐ ܕܡܸܬܟܲܢܹܐ ܗ̄ܘ݂ܵܐ ܒܫܸܡ ܐܝܼܬܘܬܐ<EOS>ܩܛ̇ܠ ܐܢܫܐ ܪܘܝܼ ܒܲܚܣܵܡܐ ܠܘܩܒܲܠ ܐܢܵܫܐ<EOS>ܘܕܠܼܚ ܐܢܘܿܢ ܒܬܸܛܪܐ ܣܲܢܝܐ ܕܡܲܪܝܼܪܘܼܬܗ<EOS>ܛܢܵܢܐ ܕܪܘܓܙܵܐ ܠܒܸܫ ܡܵܪܘܿܕܵܐ ܠܘܼܩܒܲܠ ܐ̄ܢܫܐ<EOS>ܕܡܛܠܡܵܢܐ ܦܪܹܝܢ ܥܲܦܪ̈ܢܐ ܒܫܸܡ ܐܝܼܬܘܼܬܐ<EOS>ܩܿܛܐ ܐܢܫܐ ܪܘܝܼ ܒܲܚܣܵܡܐ ܠܘܩܒܲܠ ܐܢܵܫܐ<EOS>ܘܕܠܸܚ ܐܢܘܿܢ ܒܬܸܛܪܐ ܣܲܢܝܐ ܕܡܲܪܝܼܪܘܼܬܗ<EOS>ܛܢܵܢܐ ܕܪܘܓܙܵܐ ܠܒܸܫ ܡܵܪܘܿܕܵܐ ܠܘܼܩܒܲܠ ܐ̄ܢܫܐ<EOS>ܕܡܛܠܡܵܢܐ ܩܪܸܝܢ ܥܲܦܪܢܵܐ ܒܫܸܡ ܐܝܼܬܘܼܬܐ<EOS>ܒܙܲܝܢܵܐ ܕܢܟܼܠܐ ܙܲܝܸܢ ܢܲܦܫܵܐ ܕܢܚܪܘܿܒܼ ܐܢܘܿܢ<EOS>ܘܒܨ̈ܢܥܵܬܐ ܠܛܫ݂ ܣܲܦܣܹܪܗ ܠܡܹܐܟܲܕܼ ܕܸܡܗܘܿܢ<EOS>ܒܟܼܠ ܐܣܟܹܿܡ̈ܝܼܢ ܥܲܬܸܕ ܢܲܦܫܹܗ ܠܘܵܬ ܬܲܟܼܬܘܼܫܵܐ<EOS>ܕܢܓܼܡܘܿܪ ܝܲܨܪܵܐ ܕܡܲܪܝܼܪܘܼܬܸܗ ܒܝܲܕ ܡܲܘܬܲܝ̈ܗܘܿܢ<EOS>ܦܘܼܪ̈ܣܹܐ ܨܢܝܼܥ̈ܐ ܪ̈ܟܸܒ ܗܘ̤ ܒܗ ܥܠ ܚܲܝܝ̈ܗܘܿܢ<EOS>ܘܥܲܡܸܩ ܘܲܛܡܲܪ ܦܲܚܹ̈ܐ ܕܡܵܘܬܐ ܕܢܩܛܘܿܠ ܐܢܘܿܢ<EOS>ܡܨܝܼܕܬܐ ܕܥܲܘܠܐ ܙܩܲܪ ܚܘܼܫ̈ܵܒܲܘܗܝ ܐܘܼܡܵܢܐܝܼܬ<EOS>ܕܬܸܣܦܲܩ ܬܸܐܚܘܿܕ ܨܲܝܕܐ ܕܐܢܵܫܐ ܠܓܼܘ ܡܼܢ ܥܘܼܒܿܗ<EOS>ܒܝܲܡܐ ܘܝܲܒܫܐ ܦܪܲܣ ܚܘܼܫܵܒ̈ܘ̄ ܒܲܕܡܘܼܬ ܢܸܫ̈ܒܸܐ<EOS>ܘܨܵܕ ܟܠ ܥܲܡܡ̈ܝܢ ܘܥܒ݂ܲܕ ܐܢܘܿܢ ܐܘܼܟܼܠܐ ܕܡܵܘܬܵܐ<EOS>ܒܗܘܿܢ ܐܬܟܲܬܫ ܥܲܡ ܚܲܝܝ̈ܗܘܢ ܟܕ ܠܐ ܪܓܝܼܫܝܢ<EOS>ܘܠܗܘܿܢ ܫܲܕܪ ܐܝܟ ܓܫ̈ܘܿܫܐ ܘܨ݂ܵܕ ܚܲܒܪ̈ܝܗܘܿܢ<EOS>ܒܐܝܼܕܗܘܢ ܐܲܩܪܸܒܼ ܥܲܡ ܣܕܪ̈ܝܘܢ ܘܲܚܣ݂ܵܢ ܐܢܘܿܢ<EOS>ܘܲܒܝܕ ܣܲܝܦ̈ܐ ܕܪ̈ܥܝܢܝܗܘܿܢ ܒܲܣܒܸܣ ܐܸܢܘܿܢ<EOS>ܐܪܡܝܼ ܗܸܪܬܼܐ ܕܟܼܬܝܼܫܘܼܬܗ ܒܚܘܼܫܵܒܲ̈ܝܗܘܿܢ<EOS>ܘܚܲܦܛ ܐܢܘܿܢ ܠܡܸܬܟܬܫܘܼ ܚܲܕ ܥܲܡ ܚܲܒܪܗ<EOS>ܚܪܲܒܼܘ ܠܚܕ̈ܕܐ ܐܝܟ ܢܘܼܟܼܪ̈ܝܐ ܘܠܐ ܐܬܒܲܝܢܘ<EOS>ܘܒܲܣܒܸܣܘ ܓܘܼܫܡܹ̈ܐ ܕܗܲܕܡܝ̈ܗܘܿܢ ܐܝܟ ܠܐ ܐܢܫܐ<EOS>ܐܲܠܸܦ ܐܢܘܿܢ ܙܢܲܝ̈ ܬܲܟܬܘܼܫܐ ܕܡܲܪܝܼܪܘܬܸܗ<EOS>ܘܚܲܟܿܡ ܐܢܘܿܢ ܕܐܝܟܲܢ ܢܸܣܥܘܢ ܚܲܪܡܵܢܐܝܼܬ<EOS>ܣܸܦܪܐ ܢܟܼܝܼܠܐ ܟܬܲܒ ܥܠ ܕܲܦܵܐ ܕܪ̈ܥܝܵܢܝܗܘܿܢ<EOS>ܕܢܸܗܘܘܿܢ ܩܿܪܹܝܢ ܥܲܘܿܠܐܝܼܬ ܐܝܟ ܨܸܒܝܵܢܹܗ<EOS>ܚܙ݂ܐ ܕܚܦܝܼܛܝܢ ܠܡܸܬܗܓܵܝܘ ܒܲܟܼܬܝܼ̈ܒܼܵܬܹܗ<EOS>ܘܐܲܥܕܝܼ ܢܲܦܫܸܗ ܕܢܓܼܡܘܿܪ ܐܢܘܿܢ ܒܲܕܠܐ ܦܐܝ̈ܢ<EOS>ܫܪ݂ܐ ܨܐܕܝܗܘܢ ܘܲܥܡ݂ܪ ܥܲܡܗܘܿܢ ܘܗܢ݂ܘܿܢ ܥܲܡܗ<EOS>ܘܟܲܕ ܛܵܒ ܪܲܚܡܘܼ̄ ܘܗܘ̤ ܣܢ݂ܵܐ ܐܢܘܿܢ ܘܲܩܠ݂ܲܒܼ ܐܢܘܿܢ<EOS>ܠܐ ܗ̄ܘ݂ܵܐ ܒܚܘܼܒܐ ܪܚܸܡ ܥܢܝܵܢܗܘܿܢ ܕܐܪܥ̈ܢܵܝܹܐ<EOS>ܐܠܐ ܕܢܸܕܠܘܿܚ ܫܲܝܢܵܐ ܕܒܼܗܘܿܢ ܒܝܲܕ ܥܸܢܝܵܢܗ<EOS>ܒܐܣܟܹܿܝܡ ܚܘܼܒܐ ܙܲܘܸܕ ܐܸܢܘܿܢ ܡܢ݂ ܨܝܕ ܩܘܼܫܬܐ<EOS>ܘܲܒܚܘܼܬܚ̈ܬܵܐ ܐܛܠܝܼ ܐܢܘܿܢ ܒܬܲܘܫܵܐ ܕܡܸܠܵܘܗܝ<EOS>ܦܩܲܪܘ ܘܐܫܬܲܚܝܲܢܘ ܫ̈ܐܕܐ ܒܐܢܵܫܐ ܘܐܢܵܫܐ ܒܫ̈ܐܕܐ<EOS>ܘܲܥܒܼܪ ܥܵܠܡܐ ܝܲܡܐ ܘܝܲܒܫܵܐ ܒܲܕܡܘܼܬ ܪܘܝܐ<EOS>ܚܙ݂ܐ ܒܵܪܘܿܝܐ ܕܕܲܠ݂ܚܸܗ ܒܝܼܫܵܐ ܠܫܲܝܢܐ ܕܐܢܵܫܐ<EOS>ܘܫܲܕܪ ܪܡܙܸܗ ܕܢܦܢܸܐ ܐܢܵܫܐ ܠܫܲܝܢܐ ܕܫܡܸܗ<EOS>ܪܡܙܸܗ ܫܲܕܪ ܒܝܕ ܐܝܙܓܲܕܵܐ ܦܓܪܵܢܵܝܵܐ<EOS>ܕܢܬܪܓܸܡ ܒܸܗ ܡܸܠܬܼ ܫܲܝܢܐ ܥܲܡ ܐܢܫܘܼܬܐ<EOS>ܥܲܠ ܩܲܪܛܝܣܵܐ ܕܦܓܼܪܐ ܟܲܬܒܹܗ ܠܨܒܼܝܵܢ ܚܘܼܒܹܗ<EOS>ܕܢܗܘܘܢ ܚܿܙܝܢ ܦܓܪ̈ܢܝܹܐ ܟܲܣܝܵܐ ܒܓܠܝܐ<EOS>ܥܲܡ ܗܲܕܵܡ̈ܐ ܕܡܸܬܚ̈ܙܝܵܢܐ ܚܙ݂ܩ ܨܒܝܵܢܹܗ<EOS>ܘܐܬܼܐ ܠܘܵܬܗܘܿܢ ܕܢܲܠܸܦ ܐܘܢܿܢ ܕܢܦܢܘܢ ܨܐܕܘܗܝ<EOS>ܪܲ̇ܟܸܿܒ ܓܘܼܫܡܵܐ ܒܲܟܬܝ̈ܒܵܬܼܐ ܐܝܟ ܐܓܪܬܐ<EOS>ܘܐܪܡܝܼ ܐܝܼܕܐ ܚܹܝܠ ܟܲܣܝܘܼܬܸܗ ܘܛܲܒܥܹܗ ܒܲܫܡܹܗ<EOS>ܐܲܠܦܹܗ ܠܦܓܼܪܐ ܕܗ̤ܘ ܒܗ ܢܩܪܸܐ ܐ̄ܪܙ ܟܲܣ̈ܝܵܬܼܐ<EOS><EOS>ܘܢܗܘ̤ܐ ܡܬܪܓܸܿܡ ܠܲܟܼܢ̈ܘܵܬܗ ܦܘܼܫܵܩ ܐܪ̈ܙܐ<EOS>ܐܝܟ ܪܒܿ ܚܲܝܠܐ ܙܲܝܸܢ ܫܲܕܪܗ ܠܘܼܩܒܲܠ ܒܝܼܫܵܐ<EOS>ܕܒܙܵܟܘܼܬܸܗ ܢܣ݂ܲܒܼ ܓܢܣܗ ܚܪܘܿܙ ܚܘܒ̈ܝܗܘܿܢ<EOS>ܢܦ݂ܲܩ ܦܓܪܢܐ ܥܲܡ ܨܒܝܵܢܐ ܐܠܗܵܝܵܐ<EOS>ܘܐܪܝܼܡ ܩܵܠܗ ܟܲܣܝܐ ܒܓܠܝܵܐ ܘܲܪܥܸܠܘ ܫܐܕ̈ܐ<EOS>ܩܵܠܐ ܚܲܕܬܼܐ ܫܡܲܥܘ ܡܵܪ̈ܘܿܕ ܕܩܥ݂ܵܐ ܒܦܓܪܐ<EOS>ܘܙܵܥܘ݂ ܘܐܬܒܲܠܗܝܼܘ ܒܚܲܕܬܘܼܬ ܩܵܠܐ ܕܠܐ ܒܲܥܝܵܕܐ<EOS>ܚܹܝܠ ܐܝܼܬܘܼܬܼܐ ܢܗܸܘܢ ܒܲܒܪܝܼܬܐ ܒܦܘܼܡ ܡܵܝܘܿܬܐ<EOS>ܘܲܪܥܸܠܘ ܣܕܪ̈ܐ ܕܚܲܝ̈ܠܲܝ ܒܝܼܫܐ ܘܡܲܘܬܐ ܝܲܥܢܐ<EOS>ܩܵܠ ܫܸܡ ܝܫܘܿܥ ܐܢܥܸܩ ܒܐܪܥܐ ܒܲܕܡܘܼܬ ܪܲܥܡܵܐ<EOS>ܘܐܲܝܠܸܠܘ ܕܝܘ̈ܐ ܕܠܐ ܣܦܩ݂ܘ ܣܲܝܒܿܪܘ ܪܒܿܘܼܬܼ ܩܵܠܗ<EOS>ܒܩܵܠܐ ܒܲܠܚܘܿܕ ܐܙܝܼܥ ܐܢܘܿܢ ܠܡܲܠ̈ܝܲܝ ܚܘܼܬܪܐ<EOS>ܘܫܲܪܝܼܘ ܡܫܲܢܸܝܢ ܡܢ݂ ܥܘܼܡܪ̈ܝܗܘܿܢ ܟܕ ܠܐ ܨܿܒܝܢ<EOS>ܩܵܠܐ ܕܫܡܸܗ ܫܡܲܥ ܗܘ݂ܐ ܠܓܝܵܘܢ ܪܫ ܣܕܪ̈ܝܗܘܿܢ<EOS>ܘܐܚܕܗ ܓܘܼܢܚܵܐ ܘܐܲܝܠܸܠ ܘܲܒܟܼܐ ܡܲܪܝܼܪܐܝܼܬ<EOS>ܢܦ݂ܲܩ ܗ̄ܘ݂ܵܐ ܛܸܒܵܐ ܕܫܡܸܗ ܕܝܫܘܿܥ ܠܟܠ ܐܬܼܪܵܘܵܢ<EOS>ܘܲܟܼܢܲܫܘ ܥܲܡܡ̈ܐ ܘܡܕܝܼܢ̈ܝܸܐ ܠܡܸܫܡܲܥ ܡܸܠܬܗ<EOS>ܪܵܡܙܵܐ ܟܲܣܝܵܐ ܟܲܢܸܫ ܐܢܘܿܢ ܠܠܡܹܐܢ ܚܘܼܒܹܗ<EOS>ܕܢܐܬܼܘܿܢ ܢܟܼܵܝܢܘܿܢ ܪ̈ܥܝܵܢܝܗܘܿܢ ܒܫܲܝܢܐ ܕܫܡܸܗ<EOS>ܫܡܲܥܘ ܕܒܡܸܠܬܹܗ ܪܵܕܦ ܕܝܘ̈ܐ ܘܡܲܐܣܹܐ ܟܐܒ̈ܐ<EOS>ܘܨܵܒܼܘ ܡܼܢ ܟܠ ܕܘܼܢܢ ܠܡܸܣܲܒ ܣܲܡܐ ܠܟܼܘܼܙ̈ܗܢܝܗܘܿܢ<EOS>ܢܦܩܲܬ̤ ܐܢܬܬܐ ܕܡܕܝܲܪ ܗܘ݂ܵܐ ܫܐܕܐ ܒܒܲܪܬܗܿ<EOS>ܕܬܹܫܐܲܠ ܡܸܢܗ ܣܲܡܵܐ ܕܪܘܼܚܐ ܠܟܹܐܒܐ ܕܕܝܘܵܐ<EOS>ܚܙ݂ܲܩܘ ܚܘܼܫܵܒ̈ܝܗܿ ܥܲܡ ܗܲܕܡ̈ܝܗܿ ܒܬܪ ܝܫܘܿܥ<EOS>ܘܫܲܪܝܼܘ ܚܢܸ̇ܝܢ ܙܘܥ̈ܝܗܿ ܘܪ̈ܓܫܝܗܿ ܠܢܝܼܫܐ ܕܫܡܗ݂<EOS>ܡܿܢ ܟܲܝ ܐܲܠܦܗܿ ܠܒܲܪܬ ܕܲܟܼܢܲܥܸܢ ܥܲܒܕܐ ܕܥܲܒ̈ܕܐ<EOS>ܕܬܸܦܘܿܩ ܐܸܫܐܲܠ ܚܹܐܪܘܼܬ ܢܲܦܫܵܐ ܡܼܢ ܒܲܪ ܐܒܵܪܡ<EOS>ܡܲܢܘܼ ܓܠ݂ܐ ܠܗܿ ܠܲܟܼܢܥܢܵܝܬܐ ܒܲܪܬ ܚܵܡ ܠܝܼܛܵܐ<EOS>ܕܡܨܸܐ ܒܲܪ ܫܹܝܡ ܠܸܫܪܐ ܛܲܒܥܵܐ ܕܠܘܵܬ ܟܐܢܐ<EOS>ܡܿܢ ܒܲܕܩ ܠܗܿ ܠܦܵܠܚܲܬ̤ ܫ̈ܐܕܐ ܕܛܡܐܘܼܗܿ ܫ̈ܐܕܐ<EOS>ܕܒܩܵܠ ܝܫܘܿܥ ܡܫܲܢܹܝܢ ܫܹ̈ܐܕܹܐ ܡܢ݂ ܥܘܼܡܪ̈ܝܗܘܿܢ<EOS>ܡܲܢܘܼ ܟܬܼܒܼ ܠܗܿ ܣܸܦܪܐ ܚܲܕܬܐ ܕܫܸܡ ܒܪܘܿܝܐ<EOS>ܠܢܦܫܵܐ ܕܥܬܿܩܲܬ̤ ܒܥܢܝܵܢ ܫ̈ܐܕܐ ܣܢ̈ܐܐ ܕܩܘܼܫܬܵܐ<EOS>ܡܲܢܘܼ ܚܵܘܝܵܗܿ ܠܚܲܙܩܲܬ̤ ܟܠܫܥ ܠܲܬܪܥ ܕܲܝܘ̈ܐ<EOS>ܕܬܪܕܐ ܒܐܘܼܪܚܐ ܕܗܲܝܡܢܘܼܬܐ ܕܚܲܕ ܐܠܗܐ<EOS>ܪܡܙܐ ܟܲܣܝܐ ܪܡܲܙ ܠܗܿ ܒܗܵܘܢܐ ܐܪܙܵܢܐܝܼܐܬ<EOS>ܕܫܘܼܛ ܦܘܼܠܚܢܐ ܕܦܬܲܟܪܘܼܬܐ ܘܗܲܝܡܸܢܝ ܘܲܚܝܵܝ<EOS>ܗܘܸܝܘܼ ܚܲܙܩܗܿ ܒܗܲܝܡܵܢܘܼܬܐ ܐܝܟ ܕܒܙܝܢܵܐ<EOS>ܕܬܦܘܿܩ ܐܲܩܪܸܒܼ ܥܲܡ ܡܵܪܘܿܕܐ ܕܲܫܒܼܵܐ ܠܒܲܪܬܗܿ<EOS>ܒܗܲܝܡܘܼܬܐ ܘܣܲܒܪܐ ܘܚܘܼܒܐ ܚܸܙܩܲܬ̤ ܢܲܦܫܗܿ<EOS>ܘܐܝܟ ܕܒܣܲܝܦܐ ܦܣܲܩܬܸܗ ܠܒܼܝܼܫܐ ܒܡܸܠܲܬ ܦܘܼܡܗܿ<EOS>ܗܲܝܡܵܘܼܬܐ ܠܒܸܫ ܪܥܝܵܢܗܿ ܐܝܟ ܫܸܪܝܵܢܐ<EOS>ܘܠܸܒܟܲܬ̤ ܣܲܒܪܐ ܒܲܕܡܘܼܬ ܣܲܟܿܪܐ ܒܐܝܿܓܐ ܕܙܵܘܥ̈ܐ<EOS>ܠܢܝܼܫܵܐ ܕܚܘܼܒܐ ܚܵܢ݂ܘ ܚܘܼܫܵܒܸ̈ܝܗܿ ܥܲܡ ܗܲܕܵܡ̈ܝܗܿ<EOS>ܘܣܠܩܲܬ̤ ܩܵܡܲܬ̤ ܩܵܡܲܬ̤ ܒܕܪܓܐ ܪܵܡܿܐ ܕܫܸܡ ܕܲܟܵܝܸ̈ܐ<EOS>ܒܙܲܝܢܵܐ ܟܲܣܝܵܐ ܙܲܝܢܲܬ̤ ܢܲܦܫܗܿ ܪܘܼܚܵܢܐܝܼܬܼ<EOS>ܕܬܫܟܲܚ ܬܹܐܪܘܿܥ ܩܪܵܒܵܐ ܟܲܣܝܵܐ ܕܚܲܝܠ̈ܝ ܒܝܼܫܐ<EOS>ܝܕܥܬ̤ ܕܟܲܣܝܐ ܗ̄ܘ݂ ܣܵܢܵܐܐ ܕܐܢܵܫܵܐ ܕܡܲܩܪܸܒ ܥܡܗܿ<EOS>ܘܛܝܒܲܬ̤ ܙܲܝܢܵܐ ܪܘܼܚܵܢܝܐ ܠܦܘܼܬ ܟܲܣܝܘܼܬܸܗܿ<EOS>ܒܟܸܣܝܵܐ ܚܸܫܠܬ̤ ܗܲܝܡܵܢܘܼܬܐ ܒܓܼܘ ܪܸܥܝܵܢܵܗܿ<EOS><EOS>ܘܩܢܵܬ̤ ܚܲܝܠܵܐ ܠܡܸܬܟܲܬܫܘܼ ܥܲܡ ܚܲܣܝܼܢܐ<EOS>ܒܗܲܝܡܢܘܼܬܐ ܚܙ݂ܵܩܘ ܗܲܕܵܡ̈ܝܗܿ ܒܬܪ ܝܲܨܪܗܿ<EOS>ܘܐܪܝܼܡܘ ܩܵܠܐ ܪ̈ܓܫܸܝܗܿ ܘܙܘܥ̈ܝܗܿ ܠܡܸܫܐܲܠ ܪ̈ܚܡܸܐ<EOS>ܦܘܼܡܐ ܘܗܵܘܢܵܐ ܫܲܘܝܵܐܝܼܬܼ ܒܩܵܠܐ ܟܢܝܼܟܼܐ<EOS>ܘܲܩܢ݂ܘ ܚܘܼܨܦܐ ܕܗܲܝܡܢܘܼܬܐ ܕܠܐ ܡܸܙܕܟܼܝܵܐ<EOS>ܐܝܟܼ ܫܝܦܘܿܪܐ ܩܥ݂ܵܐ ܪܥܝܵܢܐ ܒܪ̈ܓܸܫܸܐ ܕܠܒܲܪ<EOS>ܘܒܕܩ ܦܘܼܡܐ ܥܠ ܟܲܪܝܘܼܬܐ ܕܚܲܫ̈ܐ ܕܠܓܲܘ<EOS>ܣܢܐܓܪܐ ܗܘ݂ܐ ܠܗܘܿܢ ܦܘܼܡܵܐ ܠܙܘ̈ܥܸܐ ܩܕܵܡ ܕܲܝܵܢܵܐ<EOS>ܘܐܪܓܸܿܡܘ ܚܲܪ̈ܫܸܐ ܚܠܵܦ ܡܲܠ̈ܠܐ ܩ̈ܠܐ ܚܢܝ̈ܓܸܐ<EOS>ܩܥܵܬ̤ ܒܲܪܬ ܠܝܼܛܐ ܩܕܵܡ ܒܼܲܪ ܟܐܢܐ ܪܥܘܿܡܐܝܼܬܼ<EOS>ܕܚܘܼܣ ܒܲܪ ܕܘܝܼܕ ܘܚܲܪܪ ܥܲܒܕܘܼܬܼܝ ܡܼܢ ܫܲܒܵܝܐ<EOS>ܚܘܼܢ ܒܲܪ ܐܒܪܵܡ ܥܲܝܼܪ ܚܘܼܒܐ ܠܟܲܪܬܸܗ ܕܲܟܼܢܲܥܢ<EOS>ܘܦܪܘ̈ܩ ܚܲܝ̈ܝ ܡܢ݂ ܫܘܼܥܒܵܕܐ ܕܥܲܒܼܕܘܼܬ ܒܝܼܫܵܐ<EOS>ܐܒܐ ܕܐܒܘܼܝܢ ܠܵܛ ܠܐܒܵܗ̈ܝ ܡܢ݂ ܦܘܼܡ ܟܲܣܝܵܐ<EOS>ܘܲܟܼܕܵܢ ܐܢܘܿܢ ܒܢܝܼܪܐ ܩܲܫܝܵܐ ܕܐܟܸܿܠ ܩܲܪܨܵܐ<EOS>ܢܘܿܚ ܠܵܛ ܠܐܲܒܘܢ ܕܒܲܙܲܚ ܘܐܲܗܸܠ ܡܲܪܵܚܐܝܼܬܼ<EOS>ܘܒܲܪܸܝܟ ܠܐܒܘܼܢ ܕܝܲܩܪ ܘܐܚܸܒܼ ܚܲܟܿܝܼܡܵܐܝܼܬܼ<EOS>ܐܝܟ ܕܒܫܲܒܛܐ ܪܕܵܝܗܝ ܙܲܕܝܼܩܐ ܠܡܪܚ ܠܸܒܐ<EOS>ܘܗܵܐ ܡܬܲܚ ܢܸܓܕܐ ܥܠ ܝܵܠܕܬܗ ܥܕܡܐ ܠܗܵܫܐ<EOS>ܟܲܕܘܼ ܒܸܠܥܲܬ̤ ܡܲܪܵܚܘܼܬܢ ܒܢܸܓܼܕ̈ܐ ܕܐܒܼܘܼܢ<EOS>ܘܗܘ̤ܝܢ ܥܲܒܼ̈ܕܐ ܠܥܒܼܕܵܐ ܕܡܵܪܕ ܥܠ ܥܵܒܘܿܕܐ<EOS>ܟܲܕܘܼ ܫܲܥܒܸܕ ܛܪܘܿܢܐ ܕܥܘܠܐ ܠܚܐܪܘܼܬ ܢܲܦܫܢ<EOS>ܘܐܲܗܸܠ ܪܲܓܝܼܚܢ ܥܲܠ ܬܘܼܩܵܢܐ ܕܟܼܝܵܢ ܐܢܵܫܐ<EOS>ܘܐܢ ܥܲܒܕܘܼܬܐ ܚܲܝܵܒܼ ܙܲܪܥܹܗ ܕܚܵܡ ܡܲܪܵܚܵܐ<EOS>ܢܗܘܘܿܢ ܥܲܒܼ̈ܕܐ ܠܒܲܪ ܫܝܡ ܟܐܢܐ ܘܠܐ ܠܛܪܘܼܢܐ<EOS>ܐܦ ܘܢܿܚ ܟܐܢܐ ܗܟܢ ܬܲܪܓܸܡ ܒܲܢܒܝܘܼܬܸܗ<EOS>ܕܠܫܹܝܡ ܢܦܠܘܿܚ ܟܢܲܥܢ ܥܲܒܼܕܘܼܬ ܐܝܟ ܕܠܡܵܪܐ<EOS>ܠܟ ܟܝܬ ܢܸܦܘܿܥ ܚܵܘܒܲܬܼ ܚܘܼܒܵܐ ܐܝܟ ܚܲܝܵܒܼܵܐ<EOS>ܕܡܼܡ ܗܘܿ ܙܲܪܥܐ ܐܢܬ ܕܪܫܝܼܡܵܐ ܒܸܗ ܚܐܪ̈ܘܼܬ ܐܢܵܫܐ<EOS>ܒܲܪ ܕܘܝܼܕ ܐܲܢܬܿ ܘܒܲܪ ܐܒܪܗܵܡ ܒܪ ܫܝܡ ܒܲܪ ܢܘܿܚ<EOS>ܚܲܪܪ ܥܲܒܕ̈ܝܢ ܡܢ݂ ܚܲܣܝܼܝܐ ܘܢܸܗܘܘܿܢ ܕܝܼܠܟ<EOS>ܫܘܼܘܕܵܝ ܚ̈ܝܸܐ ܫܡܝܼܥ ܠܝܼ ܕܩܲܒܸܠ ܕܘܝܼܕ ܐܒܘܼܢ<EOS>ܚܲܬܸܡ ܡܸܠ̈ܘܗܝ ܒܝܕ ܣܘܼܥܪܢܐ ܐܝܟ ܕܦܐܐܠܝܢ<EOS>ܠܫܲܝܢܐ ܕܐܢܵܫܐ ܫܲܕܪܝܢ ܪܡܙܐ ܐܠܗܵܝܵܐ<EOS>ܓܡܘܿܪ ܒܥܒܿܕܐ ܡܹܐܬܝܼܬ ܚܘܼܝܢ ܨܝܕ ܦܲܠܓܼܝܼܢ<EOS>ܛܸܒܵܝܢ ܫܸܡ̇ܥܸܬ ܕܢܦܲܩ ܒܲܐܪܥܐ ܘܙܵܥܘ݂ ܡܵܪܘ̈ܕܐ<EOS>ܘܢܸܦܩܸܿܬܼ ܕܐܚܙܐ ܫܪܪܐ ܓܲܠܝܐ ܒܝܲܕ ܢܸܣܝܵܢܐ<EOS>ܒܫܸܡ ܫܘܼܠܛܢܝܢ ܫܡܿܥܸܬܼ ܕܪܵܕܦܝܼܢ ܐܢ̈ܫܵܐ ܠܕܝ̈ܘܸܐ<EOS>ܘܐܸܬܼܝܿܬܼ ܕܐܸܣܲܒܼ ܣܒܲܪܬܼܐ ܕܫܡܵܝܢ ܘܐܘܒܸܠ ܠܕܝܘܹ̈ܐ<EOS>ܕܝܘܵܐ ܛܪܘܼܢܐ ܥܲܠ݂ ܘܐܣܬܲܬܲܪ ܒܢܲܦܫܐ ܕܲܒܼܬܼܝ<EOS>ܘܣܵܥܸ̇ܐ ܒܓܼܘܼܡܕܵܐ ܠܡܸܫܪܐ ܚܝܝ̈ܗܿ ܡܢ݂ ܚܲܝܘܼܬܐ<EOS>ܕܠܐ ܚܲܘܣܵܢܐ ܫܚܿܩ ܦܓܪܗܿ ܘܡܲܦܗܸܐ ܢܲܦܫܗܿ<EOS>ܘܐܢ ܦܘܼܩܕܢܝܢ ܠܐ ܡܲܕܪܸܝܢ ܠܗܿ ܡܵܘܦܹܝܢ ܚܲܝ̈ܝܗܿ<EOS>ܫܲܕܪ ܪܡܙܵܟ ܩܲܠܝܼܠܐܝܼܬܼ ܐܝܟ ܐܝܙܓܲܕܵܐ<EOS>ܘܢܸܟܼܠܸܐ ܒܫܐܕܐ ܥܲܕܠܐ ܣܵܥܹ̇ܐ ܠܡܸܐܫܲܕ ܠܲܕܡܵܐ<EOS>ܗܲܒܠܝܼ ܛܲܒܼܥܵܐ ܕܫܸܡ ܛܘܼܠܛܢܝܢ ܘܐܸܚܲܘܸܐ ܠܸܗ<EOS>ܘܗܵܐ ܡܬܒܲܠܗܸܐ ܐܝܟ ܝܵܠܕܬܐ ܕܚܣܢܘܼܗܿ ܚܸܒܠ̈ܗܿ<EOS>ܟܬܘܿܒ ܐܓܪܬܐ ܘܐܪܡܵܐ ܐܝܼܕܐ ܚܹܝܠ ܥܘܼܕܪܢܝܢ<EOS>ܘܐܢ ܚܙ̇ܐ ܠܗܿ ܬܘܼܒ ܠܐ ܡܲܡܪܚ ܥܠ ܦܘܼܩܕܵܢܝܢ<EOS>ܒܩܵܠܐ ܚܢܝܓܐ ܡܸܬܟܲܫܦܐ ܗ̄ܘܐ ܒܲܪܬܸܗ ܕܟܼܢܥܢ<EOS><EOS>ܘܝܵܕܥ ܟܠܐ ܡܬܲܗܸܐ ܗܘ݂ܵܐ ܠܗܿ ܐܝܟ ܠܐ ܫܿܡܲܥ<EOS>ܒܚܘܼܨܦܵܐ ܕܩܵܠܗܿ ܬܗܲܪܘ ܬܲܠ̈ܝܕܐ ܕܟܡܵܐ ܫܐܠܲܬ̤<EOS>ܘܲܩܪܸܒܘ ܘܐܦܝܼܣܘ ܠܐܣܝܐ ܕܢܸܫܪܝܗܿ ܒܚܹܝܠ ܥܘܼܕܪܢܗ<EOS>ܗܒܠܗܿ ܣܲܡܵܐ ܕܡܸܠܬ ܦܘܼܡܵܝܢ ܐܝܟ ܕܡܥܵܕܬ<EOS>ܘܬܹܐܙܲܠ ܬܲܣܸܐ ܟܹܐܒܐ ܕܫܐܕܐ ܕܢܵܩܸܠ ܒܪܵܬܲܗܿ<EOS>ܦܲܢܝܼ ܪܒܐ ܠܘܵܬ ܬܲܠܡܝܕ̈ܘܗܝ ܚܲܟܿܝܼܡܵܐܝܼܬ<EOS>ܕܠܐ ܐܫܬܲܕܪܹܐ ܐܠܐ ܕܐܲܣܸܐ ܠܲܒܢܝ̈ ܝܲܥܩܘܿܒ<EOS>ܥܸܪ̈ܒܐ ܕܛܘܼ ܡܼܢ ܝܼܣܪܝܠ ܢܸܦܩܸ̇ܬ ܕܐܸܒܼܥܸܐ<EOS>ܕܢܦܢܘܿܢ ܝܸܥܠܘܼܢ ܠܛܝܵܪ ܚܝ̈ܐ ܕܫܸܡ ܒܵܪܘܿܝܐ<EOS>ܠܐ ܓܝܪ ܦܲܐܝܵܐ ܠܡܸܬܠ ܠܲܚܡܵܐ ܕܒܢܝ̈ ܚܐܪ̈ܐ<EOS>ܠܲܟܼܢܥܢ̈ܝܐ ܟܠ̈ܒܹܐ ܝܲܥܢ̈ܐ ܕܠܐ ܣܒ݂ܲܥܘ ܥܘܠܐ<EOS>ܒܲܪܬ ܚܵܡ ܫܸܡܥܬ̤ ܕܩܪ݂ܗܿ ܟܲܠܒܐ ܡܵܪܹܐ ܒܲܝܬܐ<EOS>ܘܲܩܢܬ̤ ܣܲܒܪܐ ܕܬܲܚܸܐ ܐܦ ܗܝ̤ ܒܛܲܟܼܣܐ ܕܟܼܠ̈ܒܸܐ<EOS>ܚܙ݂ܵܬ̤ ܛܵܝܼܬܼܐ ܠܡܪܸܐ ܥܢ̈ܐ ܕܣܥܝܼܪ ܥܸܪ̈ܒܵܘܗܝ<EOS>ܘܚܸܒܨܬ̤ ܕܬܸܥܘܿܠ ܠܛܝܵܪ ܡܸܠ̈ܘܗܝ ܒܲܣܝܼ̈ܡܵܬܼܐ<EOS>ܚܙܵܬ̤ ܕܐܦ ܟܠ̈ܒܸܐ ܐܘܼܟܠܐ ܒ̇ܥܸܝܢ ܐܝܟ ܝܵܪ̈ܘܿܬܸܐ<EOS>ܘܚܲܟܿܝܼܡܐܝܼܬ ܒܥܵܬ̤ ܬܘܼܪܣܵܝܐ ܠܡܵܪܸܐ ܒܲܝܬܐ<EOS>ܐܹܝܢ ܠܲܡ ܐܝܬܝܗܿ ܘܫܲܦܝܼܪ ܐܸܡܪܬ̤ ܡܵܪܐ ܛܵܒܐ<EOS>ܕܟܲܠܒܵܐ ܐܝܼܬܲܝ ܘܠܐ ܫܵܘܝܵܐ ܐܢܐ ܠܫܸܡ ܝܵܪ̈ܘܿܬܐ<EOS>ܐܹܝܢ ܕܝܼܠܝܢ ܗ̄ܘܼ ܚܐܪܘܼܬܼ ܢܲܦܫܐ ܕܒܢ̈ܝ ܚܐܪ̈ܐ<EOS>ܘܕܝܼܠܝܢ ܐܢܘܿܢ ܐܦ ܚܲܛ̈ܝܐ ܟܠ̈ܒܸܐ ܕܫܲܝܢܐ<EOS>ܗܲܒ ܬܘܼܪܣܵܝܵܐ ܠܒܢ̈ܝ ܚܐܪ̈ܐ ܐܝܢ ܡܵܐ ܕܫܵܘܸܝܢ<EOS>ܘܢܸܚܘܿܢ ܟܲܠ̈ܒܸܐ ܡܢ݂ ܦܲܪ̈ܟܘܼܟܐ ܕܦܵܬܼܘܿܪ̈ܝܗܘܿܢ<EOS>ܗܲܒܠܝܼ ܕܬܸܚܸܐ ܒܛܟܣܵܐ ܕܟܠ̈ܒܸܐ ܡܢ݂ ܥܘܼܕܪܵܢܝܢ<EOS>ܐܟܡܵܐ ܕܡܲܚܸܬܿ ܟܝ̈ܢܐ ܚܪ̈ܫܸܐ ܥܲܡ ܡܲܠ̈ܠܸܐ<EOS>ܗܒܠܝܼ ܕܐܫܘܸܐ ܠܢܸܬܼܪܐ ܙܥܘܿܪܐ ܕܡܢ݂ ܡܘܒܿܬܼܝܢ<EOS>ܕܠܲܝܬ ܒܥܲܒ̈ܝܼܕܐ ܕܠܵܘ ܡܢ݂ ܓܲܙܐ ܕܚܘܼܒܵܝܢ ܚܵܝܵܐ<EOS>ܗܲܒܠܝܼ ܕܐܣܲܒܼ ܥܲܡ ܫܲܬܝܼ̈ܩܐ ܣܘܼܢܩܵܢ ܚܲܝܲ̈ܝ<EOS>ܘܐܹܚ̇ܐ ܒܛܲܝܒܿܘܼ ܐܝܟ ܟܠ ܒܸܪ̈ܝܢ ܕܙܵܐܢ ܪܡܙܵܝܢ<EOS>ܐܘܿ ܚܸܟܡ̈ܬܿܐ ܕܐܲܒܲܥ ܠܸܒܐ ܕܛܵܐ݂ ܒܛܘܼܥܝܵܝ<EOS>ܘܝܼܠܸܦ ܘܐܲܠܸܦ ܕܐܝܟܲܢ ܢܬܪܓܸܡ ܚܲܟܿܝܼܡܵܐܝܼܬܼ<EOS>ܐܘܿ ܝܲܕܥܵܬ̈ܐ ܕܲܬܢܐ ܗܵܘܢܐ ܥܢܸܐ ܒܲܚܛܝܼܬܼܐ<EOS>ܘܲܚܠܵܦ ܙܐܦܐ ܡܲܠܠ ܩܘܼܫܬܐ ܩܕܵܡ ܝܵܕܥ ܟܠ<EOS>ܐܘܿ ܪܥܝܵܢܐ ܕܣܐܸܒ ܒܐܪܥܐ ܒܦܘܼܠܚܢ ܥܲܘܠܵܐ<EOS>ܕܪܓܼ ܥܢܝܵܢܐ ܕܪ̈ܘܚܵܢܝܬܐ ܕܠܐ ܚܲܙܝ̈ܢ ܠܗ<EOS>ܠܲܘ ܚܲܕܬܐܝܼܬ ܚܙ݂ܗܿ ܘܬܗܲܪ ܒܗܿ ܐܝܟ ܠܐ ܝܿܕܥ<EOS>ܕܚܙܝܵܐ ܗܘ݂ܵܬܼ ܠܗ ܗܝܡܵܢܘܬܗܿ ܩܕܡ ܕܬܡܲܠܠ<EOS>ܒܗܿ ܚ̇ܐܪ ܗܘܼܐ ܥܲܕܠܵܐ ܬܪܟܸܿܒ ܩܠ ܒܵܥܘܼܬܐ<EOS>ܘܨܵܝ̈ܬܢ ܗ̄ܘܝ ܠܸܗ ܡܸܠܲܬܼ ܦܘܡܗܿ ܘܕܚܘ ܫܒܝ̈ܗܿ<EOS>ܡܦܵܣ ܗܘ݂ܐ ܕܡܲܐܣܹܐ ܟܹܐܒܵܐ ܕܒܲܪܬܗܿ ܒܣܲܡܐ ܕܪܡܙܸܗ<EOS>ܘܓܲܠܝܐ ܗ̄ܘ݂ܵܐܬܼ ܠܹܗ ܕܪܵܕܦ ܕܝܘܵܐ ܒܚܹܝܠ ܥܘܼܕܪܢܗ<EOS>ܠܵܘ ܠܵܗܿ ܢܲܣܝܼ ܒܗܿܝ ܕܐܬܬܲ ܗܝܼ ܘܠܐ ܨܵܬܼ ܡܸܠ̈ܝܗܿ<EOS>ܫܪܪܐ ܕܚܘܼܒܸܗ ܨܒܼܵܐ ܕܢܚܲܘܐ ܠܐܐ ܝܵܕܘܿܥܸ̈ܐ<EOS>ܠܵܘ ܡܲܣܠܵܝܘ ܐܣܠܝܼ ܘܲܫܕܗܿ ܡܢ݂ ܡܲܪܥܝܼܬܗ<EOS>ܠܢܸܩܝܐ ܕܦܥܵܬ̤ ܒܬܧ ܚܘܼܒܗܿ ܕܪܵܥܐ ܠܟܼܠܐ<EOS>ܠܵܘ ܐܝܟ ܚܵܐܣ ܥܠ ܚܘܼܠܡܢܐ ܗܡܝܼ ܘܫܲܬܸܩ<EOS>ܐܠܐ ܕܢܲܩܢܸܐ ܚܘܼܨܦܐ ܠܐܢܵܫܐ ܠܡܸܫܐܠ ܪ̈ܚܡܸܐ<EOS>ܒܚܘܼܨܦܵܐ ܘܐܲܠܸܦ ܕܢܲܚܨܸܦ ܟܠܢܫ ܥܠ ܥܘܼܕܪܢܗ<EOS>ܘܠܐ ܢܸܬܪܦܐ ܐܢ ܠܐ ܢܵܣܸ̇ܒܼ ܩܲܠܝܼܠܐܝܼܬ<EOS>ܒܝܲܕ ܬܘܼܗܵܝܗ ܐܲܛܸܢ ܛܲܝܒܿܘܼ ܠܥܡܵܐ ܓܙܝܼܪܐ<EOS><EOS>ܕܡܸܫܬܒܗܲܪ ܗܘ݂ܵܐ ܒܒܲܝܬܝܘܼܬܐ ܕܫܸܡ ܒܵܪܘܿܝܐ<EOS>ܬܲܪܥܵܐ ܐܸܚܲܕ ܒܐܦܝ̈ ܪܸܛܥܵܐ ܕܦܘܼܡ ܡܲܪܝܵܝܹܐ<EOS>ܕܗܵܐ ܠܲܡ ܐܦܝܼ ܒܢܝ̈ ܐܒܪ̄ܗܵܘܢ ܘܲܣܥ݂ܲܪ ܚܲܢܦ̈ܐ<EOS>ܒܙܲܪܥܵܐ ܣܲܢܝܵܐ ܕܚܘܼܫܵܒ̈ܝܗܘܿܢ ܡܬܒܲܩܐ ܗܘ݂ܵܐ<EOS>ܘܩܲܕܡ ܥܩܪܗ ܥܲܕܠܐ ܢܵܘܥܸܐ ܘܢܥܒܸܕ ܦܐܪ̈ܐ<EOS>ܓܲܠܝܐ ܗ̄ܘ݂ܐ ܠܗܿ ܕܐܸܢ ܥܵܢ̇ܐ ܠܗܿ ܠܒܲܪܬܸܗ ܕܟܼܢܲܥܢ<EOS>ܢܵܨ̇ܝܢ ܥܲܡܸܗ ܕܠܡܿܢ ܚܵܢܗܿ ܠܦܠܚܲܬ ܫܐܕ̈ܐ<EOS>ܝܵܕܥ ܗ̄ܘܼܐ ܠܗܿ ܠܐܢܬܬܐ ܕܫܲܪܝܼܪ ܚܘܼܒܗܿ<EOS>ܡܸܬܪܦܝܵܐ ܟܡܵܐ ܐܢ ܡܲܗܡܸܐ ܘܠܐ ܥܵܢܸ̇ܐ ܠܗܿ<EOS>ܒܗܵܕܐ ܬܢܘܵܝ ܠܐ ܥܢ݂ܐ ܪܸܡ̇ܙܸܗ ܩܲܠܝܼܠܐܝܼܬ<EOS>ܕܢܸܓܠܸܐ ܫܪܪܗܿ ܘܢܲܟܸܿܣ ܚܘܼܬܼܪܐ ܕܥܘܼܙ̈ܠܲܝ ܠܒܐ<EOS>ܗܲܢܝܼ ܗܘ݂ܐ ܠܗ ܩܵܠ ܦܬܓܵܡ̈ܝܪܘ ܡܢ݂ ܩܵܠ̈ܝܼܢ<EOS>ܘܡܣܲܟܸܐ ܗܘ݂ܵܐ ܕܬܘܣܸܦ ܬܸܙܡܲܪ ܩܵܠܸ̈ܐ ܚܢܝܓܸ̈ܐ<EOS>ܒܝܲܕ ܬܘܗܵܝܗ ܡܓܲܪܸܓ ܗ̄ܘ݂ܐ ܠܸܒܵܐ ܬܲܩܢܵܐ<EOS>ܕܢܲܘܣܸܦ ܢܸܩܘܿܫ ܒܟܸܢܪ ܦܘܼܡܐ ܩܵܠ ܒܵܥܘܼܬܗ<EOS>ܒܝܕ ܒܵܥܘܼܬܗܿ ܐܲܛܸܢ ܥܲܐ ܘܐܲܠܸܦ ܥܲܡܡܸ̈ܐ<EOS>ܕܢܸܚܙܘܿܢ ܢܘܗܪܐ ܕܗܲܝܡܡܵܢܘܼܬܼܐ ܒܒܲܪܬ ܚܸܫ̈ܘܿܟܸܐ<EOS>ܒܝܕ ܒܵܥܘܼܬܗܿ ܐܲܛܸܢ ܥܲܡܐ ܘܐܠܸܦ ܥܲܡܡܸ̈ܐ<EOS>ܕܢܸܚܙܘܿܢ ܢܘܼܗܪܐ ܕܗܲܝܡܵܢܘܼܬܼܐ ܒܒܲܪܬ ܚܸܫ̈ܘܿܟܹܐ<EOS>ܡܢ݂ ܥܲܡܐ ܗ̄ܘ݂ܵܐ ܕܓܲܠܙܘܼܗܝ ܫ̈ܐܕܐ ܡܢ݂ ܒܘܼܝܵܢܐ<EOS>ܘܙܲܦ݂ܢܵܬ̤ ܨܐܕܘܗܝ ܚܲܕܝܼ ܒܢܘܼܗܪܵܗܿ ܠܕܚܫܘܿܟܼܝܢ<EOS>ܐܝܟ ܠܡܦܐܕܐ ܠܒܼܝܼܢ ܗ̄ܘ݂ܵܐ ܦܘܼܡܗܿܫܪ̈ܪܐ ܕܢܲܦܫܗܿ<EOS>ܘܥܵܠܸ̇ܒܼ ܗ̄ܘ݂ܵܐ ܠܸܗ ܠܐܣܦܝܼܪ ܫܸܡܫܐ ܒܢܲܗܝܼܪܘܬܗ<EOS>ܐܝܟ ܟܪܘܿܙܵܐ ܗܘ̤ܵܐ ܒܲܪܬ ܩܠܗܿ ܒܐܕܢ̈ܝ ܟܠܢܫ<EOS>ܕܬܵܘ ܟܠ ܕܣܢܝܼܩ ܪܲܟܸܿܒܘ ܩ̈ܠܐ ܘܣܒܼܘ ܥܘܼܕܪܢܐ<EOS>ܡܵܪܸܐ ܒܲܝܬܐ ܚܙܗܿ ܕܚܦܝܼܛܵܐ ܕܬܸܚܹܐ ܘܬܲܚܸܐ<EOS>ܘܥܲܒܕܸܟܼ ܠܩܵܠܗܿ ܐܝܟ ܗܲܕܝܼܝܵܐ ܠܘܵܬ ܦܘܼܪܥܵܢܐ<EOS>ܒܩܵܠܐ ܕܦܲܝܗܿ ܓܠ݂ܐ ܥܠ ܐܓܼܪܐ ܕܥܬܝܼ̈ܕܵܬܐ<EOS>ܕܗܵܟܢ ܡܲܥܬܪ ܠܐܝܢܐ ܕܫ̇ܐܸܠ ܕܠܐ ܩܘܼܛܵܥܐ<EOS>ܐܘܿ ܠܲܡ ܐܢܬܬܐ ܪܒܐ ܣܓܝ ܗܲܝܡܵܢܘܼܬܸܟܝ<EOS>ܘܠܐ ܡܬܦܲܚܡ ܥܵܠܡܐ ܟܠܗ ܒܲܫܪܪ ܚܘܼܒܹܟܝ<EOS>ܚܲܝܠܐ ܪܒܐ ܩܢܸܐ ܪܥܝܵܢܸܟܝ ܠܘܼܩܒܲܠ ܒܝܼܫܵܐ<EOS>ܘܠܐ ܡܬܚܲܣܢܲܬܿܝ ܡܢ݂ ܚܲܣܝܼܢܐ ܕܡܲܩܪܒ ܥܲܡܸܟܝ<EOS>ܚܟܿܝܼܡ ܠܸܒܟܼܝ ܘܲܨܢܝܼܥ ܝܲܨܪܟܼܝ ܠܡܸܬܟܲܬܫܘܼ<EOS>ܘܠܐ ܐܢܫ ܝܵܕܥ ܠܡܸܐܚܲܕ ܕܲܪܐ ܝܬܝܼܪ ܡܸܢܸܟܝ<EOS>ܥܪܝܼܡ ܚܘܼܫܵܒܸܟܝ ܘܲܡܗܝܪ ܗܘܝܸܟܝ ܠܡܸܦܪܲܫ ܫܲܦܝܼܪ<EOS>ܘܠܲܝܬ ܦܵܪܚܬܐ ܕܩܲܠܝܼܠ ܓܦܗܿ ܒܲܕܡܘܼܬ ܙܵܘܥ̈ܝܟܝ<EOS>ܠܲܝܬ ܐܬܠܝܼܛܐ ܕܝܵܕܥ ܕܢܐܚܘܿܕ ܕܲܪܵܐ ܒܕܘܡܝܟܼܝ<EOS>ܘܠܐ ܩܲܫܵܬܐ ܕܚ̇ܢܸܐ ܠܢܝܼܫܐ ܐܝܟ ܚܘܼܡܣܵܢܸܟܝ<EOS>ܕܚܲܡܣܸܢ ܚܘܼܒܸܟܝ ܘܠܐ ܐܬܪܦܝܼ ܩܵܐ ܬܟܫܦܬܸܗ<EOS>ܗܐ ܦܵܪܲܥܢܵܐ ܐܓܪܐ ܠܥܲܡ̈ܠܐ ܕܗܲܝܡܵܢܘܼܬܸܟܝ<EOS>ܕܲܐܓܲܪܬܝ ܘܲܢܩܲܫ݂ܬܝ ܒܲܬܪܥ ܪ̈ܚܡܸܐ ܐܠܗܝ̈ܐ<EOS>ܗܵܐ ܦܵܬܚܢܵܐ ܬܪܥܵܐ ܠܩܵܠܸܟܝ ܥܘܿܠܝ ܘܐܬܒܲܣܡܝ<EOS>ܕܡܢܲܝܬܿܝ ܝܵܬܸܟܝ ܒܬܓܡܵܐ ܕܟܠ̈ܒܸܐ ܟܝܵܢܐ ܚܲܝܫܵܐ<EOS>ܗܵܐ ܡܲܘܫܸܛ ܐ̄ܢ݂ܐ ܢܬܪܐ ܕܪ̈ܚܡܐ ܠܘܵܬ ܟܲܦܢܘܼܬܸܟܝ<EOS>ܕܦܼܪܲܫ ܝܲܨܪܵܟܼܝ ܚܲܟܿܝܼܡܐܝܼܬ ܘܲܩܪܵܢܝ ܡܵܪܐ<EOS>ܗܵܐ ܟܵܬܸܒܢܐ ܠܐ ܒܝܼܕܘܼܬܹܟܝ ܒܫܸܡ ܝܵܪܘ̈ܬܐ<EOS>ܕܪܓܼܬܿܝ ܘܐܬܝܲܒܼܬܿܝ ܕܬܗܘܸܝܢ ܢܸܩܝܵܐ ܒܓܼܙܵܪ ܥܸܪ̈ܒܲܝ<EOS>ܗܵܐ ܡܪܡܸܐ ܐܢܼܐ ܛܒܼܥܵܐ ܕܡܵܪܘܼܬܝ ܥܲܠ ܪܥܝܵܢܸܟܝ<EOS>ܕܗܲܝܡܸܢܬܿܝ ܘܲܐܫܲܪܬܝ ܕܲܣ̇ܦܩ ܥܘܼܕܪܢܝ ܠܡܸܪܕܸܦ ܕܝ̈ܘܐ<EOS>ܗܵܐ ܡܚܲܬܘܢ ܐܢܼܐ ܒܝܕ ܣܘܼܥܪ̈ܢܐ ܫܪܪܐ ܕܢܦܫܸܟܼܝ<EOS>ܗܵܐ ܟܵܟܸܒ ܐ̄ܢܸܐ ܚܝܠ ܥܘܼܕܪܢܐ ܕܲܟܣܸܐ ܒܡܸܠ̈ܝ<EOS><EOS>ܘܛܵܒܼ̈ܥ ܐܢ݂ܐ ܠܗ ܒܪܸܡܙܵܐ ܟܲܣܝܵܐ ܘܝ̇ܗܸܒ ܐ̄ܢܐ ܠܸܟܼܝ<EOS>ܙܸܠܝ ܚܵܘܝ ܠܸܗ ܠܫܐܕܵܐ ܛܲܥܡܐܐ ܛܒܼܥܵܐ ܕܩܢܿܡܝ<EOS>ܘܗܵܐ ܡܬܒܲܠܗܸܐ ܘܫܿܒܸܩ ܙܲܝܢܸܗ ܘܥܵܪܸܩ ܥܪܛܠ<EOS>ܙܸܠܝ ܐܸܡܲܪܝ ܠܸܗ ܕܝܫܘܿܥ ܐܡ݂ܪ ܕܦܘܿܩ ܡܢ݂ ܥܘܼܡܪܝܢ<EOS>ܘܙܸܠܝ ܐܫܬܲܢܲܩ ܒܚܘܼܪܒܐ ܕܪܚܝܼܩ ܡܼܢ ܐ̄ܢܫܘܼܬܐ<EOS>ܙܸܠܝ ܒܲܕܩ ܠܸܗ ܥܠ ܡܲܦܘܠܬܸܗ ܠܣ̇ܚܦ ܐ̄ܢܫܐ<EOS>ܕܗܵܐ ܣܬܝܼܪ ܪܘܡܵܐ ܕܒܸܢܝܵܢ ܕܹܐܦܵܐ ܕܒܢܲܝܬ ܒܐܪܥܐ<EOS>ܙܸܠܝ ܦܲܫܸܩܝ ܠܸܗ ܚܹܝܠ ܣܘܼܟܵܠܐ ܕܫܸܡܝ ܝܲܩܝܼܪܐ<EOS>ܕܫܡܵܐ ܕܝܫܘܿܥ ܦܵܪܸܩ ܐܢܫܐ ܗ̄ܘ ܘܣܵܚܸ̇ܦ ܕܚܘ̈ܐ<EOS>ܙܸܠ ܐܸܡܲܪܝ ܠܸܗ ܕܗܵܐ ܢܦܼܩ ܡܲܠܟܐ ܒܵܬܲܪ ܕܝܼܠܸܗ<EOS>ܦܲܢܵܐ ܫܒܝܼܬܐ ܘܗܲܒ ܚܘܼܫܒܼܵܢܐ ܕܐܝܼܠܝܼܢ ܕܐܸܩܲܪܘ<EOS>ܣܲܟܝ ܠܸܟܼܝ ܣܲܩܪܐ ܕܐܪܡܝܼ ܐܝܼܕܐ ܐܲܠܗܵܝܵܐ<EOS>ܘܙܸܠܝ ܚܵܘܝ ܠܸܗ ܫܪܝܼ ܫܘܼܠܛܢܗ ܠܥܒܼܕܐ ܛܪܘܿܢܐ<EOS>ܘܕܐܹܝܢ ܫܲܪܝܼܪ ܗ̄ܘ݂ ܘܠܐ ܡܬܕܓܲܠ ܚܹܝܠ ܦܬܓܵܡܲ̈ܝ<EOS>ܗܐ ܢܩ݂ܲܦ ܡܸܠ̈ܠ ܠܘܵܬ ܣܘܼܥܪ̈ܢܐ ܥܲܕ ܪ̈ܲܚܝܼܩܝܼܢ<EOS>ܗܐ ܢܦܲܩ ܕܝܘܵܐ ܥܲܕܠܐ ܢܚܙܸܐ ܫܪܪܐ ܒܓܸܠܝܵܐ<EOS>ܘܲܫܒ݂ܲܩ ܥܘܼܡܪܹܗ ܐܝܟ ܥܵܪܘܿܩܐ ܩܕܵܡ ܚܲܣܝܼܢܐ<EOS>ܙܸܠܝ ܐܸܬܒܲܩܝܼ ܒܲܫܪܵܪ ܡܸܠ̈ܝ ܒܝܲܕ ܢܸܣܝܵܢܵܐ<EOS>ܘܣܲܒܼܝ ܬܲܚܘܝܼܬܼܐ ܕܪܒܘܼܬ ܚܲܝܠܐ ܕܫܘܼܠܛܵܢܝ ܦܐܝܐ<EOS>ܗܵܐ ܝܲܗ݂ܒܼ ܨܸܒܼܝܵܢܝ ܐܦܵܦܵܣܝܣ ܥܲܠ ܒܝܫܘܼܬܗ<EOS>ܘܫܲܪܝܼ ܡܢܓܸܕ ܗܘ̤ ܠܩܢܘܿܡܗ ܒܝܲܕ ܫܘܼܢܵܝܵܐ<EOS>ܗܵܐ ܫܡ݂ܲܥ ܛܵܒܐ ܕܡܸܬܠܲܚܲܡ ܐ̄ܢܐ ܠܡܵܪܘܿܕܘܼܬܗ<EOS>ܘܲܩܥ݂ܐ ܘܐܝܠܸܠ ܥܲܕܠܐ ܢܸܡܛܸܘܗܝ ܢܸܓܕܵܐ ܕܚܝܼܠܐ<EOS>ܗܵܐ ܢܵܚ݂ ܦܓܪܐ ܕܫܵܚ̇ܩ ܗܘ݂ܵܐ ܠܸܗ ܒܡܲܪܝܼܪܘܼܬܗ<EOS>ܘܬܲܩܢ ܗܵܘܢܵܐ ܕܡܲܦܗܸܐ ܗܘ݂ܐ ܠܗ ܒܲܟܬܝܫܘܼܬܗ<EOS>ܡܲܠܟܐ ܒܪܘܼܚܩܵܐ ܓܙܲܪ ܠܘܼܚܵܡܐ ܥܲܠ ܡܵܪܘܿܕܐ<EOS>ܘܩܲܕܡܸܗ ܪܡܵܐ ܠܲܡܝܒܠܢܐ ܕܟܼܬܼܝܼܒܵ̈ܬܐ<EOS>ܥܲܕ ܐܝܙܓܕܵܐ ܡܩܲܘܸܐ ܠܡܲܠܟܐ ܕܢܲܪܡܸܐ ܐܝܼܕܐ<EOS>ܢܟܼܝܼܠܐ ܫܲܢܝܼ ܕܠܐ ܢܬܦܲܪܣܸܐ ܙܐܦܸܗ ܒܓܸܠܝܵܐ<EOS>ܡܿܢ ܟܲܝ ܐܲܠܦܸܗ ܠܫܐܕܐ ܒܝܼܫܵܐ ܫܪܪܐ ܓܲܠܝܵܐ<EOS>ܘܟܕ ܪܚܝܼܩܝܼܢ ܓܐܵܪ̈ܝ ܕܝܼܢܐ ܚܲܝܸܒ ܗܘ̤ ܠܸܗ<EOS>ܡܲܢܘܼ ܓܠ݂ܠ ܠܸܗ ܠܲܢܟܼܝܼܠ ܟܠܗ ܥܠ ܦܘܼܪܣܵܝܸܣ<EOS>ܘܣܲܬܲܪ ܢܦܫܸܗ ܡܢ݂ ܟܘܼܚܵܕܐ ܕܠܥܹܝܼܢ ܟܠ ܐܢܫ<EOS>ܡܿܢ ܒܲܕܩ ܠܗ ܠܕܹܐܒܐ ܨܢܝܼܥܵܐ ܡܚܲܒܸܠ ܐܢܵܫܐ<EOS>ܕܗܐ ܒܲܪ ܕܘܝܼܕ ܢܦܲܩ ܕܲܢܨܘܼܕܵܝܢ ܒܲܕܡܘܼܬ ܐܒܘܼܗܝ<EOS>ܡܲܢܘܼ ܚܲܘܝܹܗ ܠܬܲܥܠܐ ܢܟܼܝܼܠܐ ܫܒܝܼܠܐ ܕܐܪܝܵܐ<EOS>ܘܲܚܝܠܲܕ ܒܬܲܪܥܐ ܕܠܐ ܢܸܬܒܲܠܗܸܐ ܒܥܘܼܫܢܐ ܕܩܵܠܸܗ<EOS>ܪܸܡܙܐ ܕܚܝܼܠܐ ܐܙܝܼܥ ܠܸܒܗ ܘܪܲܦܝܼ ܚܲܝܠܸܗ<EOS>ܘܣܲܪܕܗ ܩܸܢܛܐ ܘܫܒ݂ܲܩ ܫܲܝܢܐ ܘܲܪܚܸܡ ܚܘܼܪܟܫܵܐ<EOS>ܒܸܟܼܝܵܐ ܘܐܸܠܝܵܐ ܡܠܹܐ ܗܘ݂ܐ ܦܘܼܡܸܗ ܟܲܕ ܢܦ̇ܩ ܗܘ݂ܐ<EOS>ܕܚܙ݂ܐ ܕܩܲܫܝܵܐ ܐܟܣܘܿܪܝܼܐ ܕܡܫܬܲܕܪ ܠܗܿ<EOS>ܒܥܘܼܡܪܐ ܕܐܢܫܐ ܡܬܒܲܣܲܡ ܗܘ݂ܵܐ ܒܲܫܟܼܝܼܪ̈ܬܸܗ<EOS>ܘܕܚ݂ܙܵܐ ܕܛܪܕܘܼܗܝ ܐܘܚܸܠ ܘܲܦܣ݂ܲܩ ܕܠܲܝܬ ܒܘܼܝܵܢܐ<EOS>ܚܙ݂ܐ ܕܐܬܚܲܪܙܵܬ ܒܲܪܝܐ ܚܵܡ ܥܲܒܕܐ ܡܢ݂ ܥܲܒܕܘܼܬܗ<EOS>ܘܝܼܕܲܥ ܕܲܒܛܸܠ ܢܝܼܪܐ ܕܥܡܠܸܗ ܡܢ݂ ܡܝ̈ܘܿܬܐ<EOS>ܒܲܟܼܢܥܢܝܬܐ ܝܼܠܸܦ ܒܘܼܕܵܩܐ ܕܪܒܘܼܬ ܨܲܥܪܸܗ<EOS>ܕܐܢ ܒܲܪܬ ܠܝܼܛܐ ܬܲܒܪܲܬ̤ ܢܝܼܪܸܗ ܡܿܢ ܚܵܫܸܒܼ ܠܸܗ<EOS>ܪܒܿܘܪ ܓܘܼܢܚܵܐ ܕܐܲܚܕܗ ܠܒܝܼܫܐ ܒܗܢ ܣܘܼܥܪܢܐ<EOS><EOS>ܘܐܸܠܥܵܐ ܪܦܝܼܬܼܐ ܙܟܼܬ̤ ܨܢܥ̈ܬܸܗ ܕܵܫܬ̤ ܚܘܼܬܼܪܗ<EOS>ܪܒܿܘܼ ܬܲܗܪܐ ܕܣܸܩܪܬ̤ ܐܦ ܗܝ̤ ܒܝܕ ܚܘܼܡܣܵܢܐ<EOS>ܘܕܐܚܕܲܬ̤ ܕܲܪܵܐ ܥܲܡܢ ܚܲܣܝܼܢܐ ܘܠܐ ܐܸܙܕܲܟܼܝܲܬ<EOS>ܩܐܪܣܵܐ ܪܒܐ ܥܸܒܕܲܬ̤ ܒܲܪܬ ܚܵܡ ܥܲܡ ܡܵܪܘܿܕܐ<EOS>ܘܒܕܡܘܼܬ ܓܐܪܹ̈ܐ ܫܕܵܬ̤ ܒܗ ܡܸܠ̈ܐ ܕܗܲܝܡܢܘܼܬܐ<EOS>ܐܘܿ ܚܲܣܝܼܢܐ ܕܚܲܣܢܸܗ ܩܵܠܐ ܕܚܬܝܼܪ ܗܘ݂ܐ ܒܸܗ<EOS>ܒܕ ܨ̇ܐܪ ܗܘ݂ܐ ܩܵܠ ܢܸܥܡܵܬܸ̈ܗ ܒܓܼܘ ܦܲܪܕܝܣܵܐ<EOS>ܐܘܿ ܓܲܢܒܵܪܐ ܕܚܵܒܼ ܡܢ݂ ܚܲܝܠܐ ܕܲܙܟܲܝܗܝ ܒܲܥܕܸܢ<EOS>ܘܦܲܟܼܪܵܝ̈ܗܝ ܐܝܼ̈ܕܐ ܕܐܣܲܪ ܐܢܝܢ ܒܐܘܼܟܼܠܐ ܕܦܹܐܪܐ<EOS>ܒܐܘܼܟܼܠܐ ܕܦܐܪܐ ܦܲܟܼܪܗܿ ܠܚܵܘܵܐ ܕܫܡܥܲܬ̤ ܡܸܠܬܗ<EOS>ܘܲܗܼܦܝܢ ܦܐܪܐ ܕܡܢ݂ ܗܲܕܡ̈ܝܗܿ ܘܪܫܸܗ ܒܲܐܪܥܵܐ<EOS>ܒܙܲܝܢܵܐ ܕܦܐܪܐ ܢܨ݂ܲܚ ܚܲܝܵܒܵܐ ܘܚܲܝܸܒܼ ܠܐܕܵܡ<EOS>ܘܲܒܒܲܪ ܐܕܡ ܚܵܒܼ ܘܐܬܦܲܪܣܝܼ ܕܠܼܵܘ ܙܲܟܵܝܐ ܗ̄ܘ݂<EOS>ܒܟܸܢܪ ܚܵܘܵܐ ܙܡ݂ܲܪ ܢܸܥܡ̈ܬܹܵܗ ܕܡܪܬܼ ܡܲܘܬܐ<EOS>ܘܲܒܒܲܪܬܼ ܚܵܘܵܐ ܫܡܲܥ ܣܲܒܪ̈ܬܼܐ ܕܒܘܼܛܵܠ ܡܘܬܐ<EOS>ܒܲܥܕܢ ܪܲܟܸܒ ܩ̈ܠܐ ܦܨܝܼܚ̈ܐ ܐܝܟ ܙܲܟܵܝܵܐ<EOS>ܘܗܵܪܟܐ ܐܝܠܸܠ ܚܢ̈ܓܼܬܐ ܐܝܟ ܚܲܝܵܒܐ<EOS>ܒܚܲܫܐ ܩܲܫܝܵܐ ܡܬܬܲܢܚ ܗ̄ܘ݂ܵܐ ܒܕܫ̇ܡܥ ܗܘ݂ܐ<EOS>ܕܝܵܗܸܒܼ ܟܠܢܫ ܛܘܼܒܐ ܠܡܲܪܝܡ ܟܦܐܪܐ ܕܝܠܕܬ̤<EOS>ܗܘ̤ ܠܗ ܒܲܪܝܼ ܐܝܟ ܕܠܡܝܼܬܼܐ ܕܡܲܪܝܡ ܐܒܠܸܗ<EOS>ܟܕ ܥܿܪܸܩ ܗܘ݂ܐ ܡܢ݂ ܒܲܪܬܿ ܩܠܐ ܕܫܸܡ ܒܲܪ ܕܘܝܼܕ<EOS>ܩܵܠܐ ܕܐܢܬܬܐ ܫܡܲܥ ܟܕ ܩ̇ܥܝܐ ܒܲܪܬܼ ܝܼܫܘܿܥ<EOS>ܕܒܪܗ ܕܕܘܝܼܕ ܦܪܘܿܩ ܒܲܪܬ ܒܲܝܬܟ ܡܢ݂ ܚܲܣܝܼܢܵܐ<EOS>ܦܐܹܐ ܗܘ݂ܐ ܩܵܠܗܿ ܟܲܚ ܫܵܐܠܐ ܗܘ݂ܵܬ ܪ̈ܚܡܸܐ ܠܒܲܪܬܼܗܿ<EOS>ܗܘ݂ܐ ܛܵܒ ܥܠ ܣܵܛܢܐ ܣܵܢܐܐ ܕܐܢܫܐ<EOS>ܒܩܵܠ ܚܢܓܼܵܬܼܵܗܿ ܬܲܗܝܼܪܝܢ ܗܘ݂ܘ ܟܸܢܫ̈ܝ ܪܘܡܵܐ<EOS>ܘܬܓܼܡܵܐ ܕܫ̈ܐܕܐ ܟܡܝܼܪ ܗܘ݂ܐ ܘܐܒܼܝܼܠ ܠܒܲܪ ܡܢ݂ ܛܲܟܼܣܵܐ<EOS>ܟܡܵܐ ܕܫܸܡ ܝܫܘܿܥ ܐܚܝܼܓܐ ܗܘ݂ܵܬܼ ܒܪܸܫ ܠܸܫܢܵܗܿ<EOS>ܫܐܕܐ ܫܓܝܼܫܐ ܡܬܡܲܪܡܲܪ ܗܘ݂ܐ ܥܲܙܝܼܙܐܝܼܬܼ<EOS>ܟܡܵܐ ܕܗܝܼ ܒܚܘܨܦܵܐ ܡܸܬܟܲܫܦܐ ܗܘ݂ܵܬܼ ܥܲܠ ܥܘܼܕܪܢܐ<EOS>ܕܝܘܵܐ ܒܒܸܟܼܝܵܐ ܡܬܬܲܢܚ ܗ̄ܘܵܐ ܥܠ ܡܲܦܘܠܬܸܗ<EOS>ܐܘܿ ܡܡܲܟܟܬܐ ܕܩܢܬܸ ܚܲܝܠܐ ܠܡܸܚܣܲܢ ܕܝܘ̈ܐ<EOS>ܘܙܵܥܘ݂ ܡܢ݂ ܩܵܠܗܿ ܚܣܢܝ̈ ܐܢܫܐ ܒܪ̈ܓܝܓܬܐ<EOS>ܐܘܿ ܡܫܲܥܒܕܬܐ ܕܟܼܕܝܼܢܐ ܗܘ݂ܵܬ ܒܦܘܼܠܚܵܢ ܛܘܼܥܝܝ<EOS>ܕܦܪܩܲܬ̤ ܗܝ̤ ܠܗܿ ܡܢ݂ ܥܲܒܕܘܼܬܐ ܕܡܵܪܐ ܩܲܫܝܵܐ<EOS>ܐܘܿ ܨܵܕܝܬܼܐ ܕܐܪܸܒܘ ܫ̈ܐܕܐ ܥܘܼܡܪܐ ܕܢܦܫܗܿ<EOS>ܕܫܲܝܸܢ ܩܠܗܿ ܗܲܝܟܲܠ ܒܲܪܬܗܿ ܕܡܣܲܚܦ ܗܼ̈ܘܵܐ<EOS>ܐܘܿ ܠܸܟܼܝ ܐܡܵܐ ܡܪܚܡܵܢܝܼܬܼܐ ܟܡܵܐ ܪܒܿ ܚܘܼܒܸܟܼܝ<EOS>ܕܠܒܸܫܬܝ ܙܲܝܢܐ ܠܘܼܩܒܲܠ ܒܝܼܫܐ ܕܫܒܼܵܐ ܠܒܲܪܬܸܟܼܝ<EOS>ܐܘܿ ܠܸܟܝ ܐܢܬܬܐ ܕܒܝܲܕ ܕܒܼܚܵܐ ܕܗܲܝܡܵܢܘܼܬܸܟܝ<EOS>ܪ̈ܥܝܲܬܝ ܡܲܠܟܐ ܘܐܦܢܝܼ ܫܒܝܼܬܹܟܝ ܡܢ݂ ܫܲܒܵܝܐ<EOS>ܐܘܿ ܟܡܵܐ ܗܲܝܡܸܢܬܝ ܘܲܟܼܡܵܐ ܐܲܚܸܒܬܝ ܘܲܟܼܡܵܐ ܣܲܝܒܲܪܬܝ<EOS>ܘܠܐ ܐܬܪܦܝܼ ܚܘܼܡܣܵܢ ܢܲܦܫܸܟܼܝ ܡܢ݂ ܬܘܼܟܼܠܵܢܵܐ<EOS>ܐܘܼ ܠܲܟܼܝܵܢܐ ܟܡܵܐ ܢܛܲܪ ܛܟܼܣܐ ܕܐܣܝܼܪܘܬܸܗ<EOS>ܕܦܲܢܝܼ ܘܲܦܪܥ ܚܘܼܒܐ ܕܦܐܸܐ ܠܲܟܼܝܵܢ ܐܢܫܐ<EOS>ܟܝܵܢܐ ܙܲܩܬܵܗܿ ܠܲܟܼܢܲܥܢܝܬܐ ܒܲܕܡܘܼܬ ܥܘܼܣܩܵܐ<EOS>ܘܚܸܫܲܬ̤ ܣܓܿܝ ܥܠ ܒܲܪܬܼ ܪ̈ܚܡܝܗܿ ܕܫܲܚܩܗܿ ܫܹܐܕܐ<EOS>ܚܸܙܝܵܐ ܨܢܝܼܥܐ ܕܸܒܼܨܗܿ ܠܒܲܪܬܗܿ ܒܥܘܣܩܵܐ ܕܢܟܼܠܸܗ<EOS>ܘܦܸܪܚܬ̤ ܡܸܪܬܹܗ ܒܢܲܦܫܵܐ ܕܒܲܪܬܗܿ ܘܲܒܪܥܝܵܢܗܿ<EOS>ܚܲܫܐ ܕܝܼܠܗܿ ܚܫܲܒܬܸܗ ܠܚܲܫܵܐ ܕܒܲܪܬ ܗܲܕܵܡ̈ܝܗܿ<EOS><EOS>ܘܠܐ ܐܸܬܒܲܝܐܬ̤ ܥܕܡܵܐ ܕܫܲܢܝܼ ܣܵܢܐܵܐ ܠܚܘܿܪܒܵܐ<EOS>ܒܐܸܒܼܐܠ ܪܒܐ ܝܲܬܝܼܒܐ ܗ̄ܘܼܵܬܼ ܐܝܟ ܕܥܠ ܡܝܼܬܼܐ<EOS>ܟܡܵܐ ܕܡܵܪܘܿܕܐ ܡܪܹܝܼܡ ܗܘܼܐ ܩܵܠܗ ܒܗܲܝܟܲܠ ܒܲܪܬܗܿ<EOS>ܒܸܟܼܝܵܐ ܘܐܸܠܝܵܐ ܡܠܸܐ ܗܘ݂ܐ ܦܘܼܡܗܿ ܒܟܼܠ ܥܸܕܵܢܝܼ̈ܢ<EOS>ܫܵܡܥܵܐ ܗܘ݂ܵܬܼ ܩܠ̈ܐ ܫܓܝܫ̈ܐ ܕܠܥܸܙ ܕܝܘܵܐ<EOS>ܒܚܲܫܐ ܩܫܝܵܐ ܡܬܢܓܕܐ ܗ̄ܘܼܵܬ ܠܹܠܲܝ ܐܝܼܡܵܡ<EOS>ܟܕ ܚܵܙܝܵܐ ܗ̄ܘ݂ܵܐܬܼ ܦܘܼܬܵܠ ܦܓܪܐ ܘܒܘܼܠܗܵܝ ܢܲܦܫܐ<EOS>ܠܐ ܫܠܝܼ ܦܘܼܡܗܿ ܡܢ݂ ܝܼܠ̈ܠܬܐ ܡܲܪܝܼܪ̈ܬܐ<EOS>ܥܕܡܐ ܕܲܫܠܝܼ ܦܓܪܐ ܕܒܲܪܬܗܿ ܘܵܢܚ݂ܘ ܗܲܕܡ̈ܝܗܿ<EOS>ܠܵܐ ܓܵܙ ܪܸܕܝܐ ܕܕܡ̈ܪܹܐ ܕܥܲܝܢ̈ܝܗܿ ܘܲܕܚܘܼܫܵܒ̈ܝܗܿ<EOS>ܥܕܡܐ ܕܲܚܙ݂ܬ̤ ܕܝܼܒܸܫ ܢܸܒܥܵܐ ܕܡܲܪܬܼܗ ܕܒܝܼܫܐ<EOS>ܠܐ ܫܠܚܲܬ̤ ܗ̄ܘ̤ܵܬ ܙܲܝܢܐ ܕܐܒܼܠܐ ܡܢ݂ ܪܥܝܵܢܵܗܿ<EOS>ܥܕܡܐ ܕܫܡܥܬ̤ ܗܝܿ ܒܲܪܬ ܩܵܠܐ ܕܢܲܦܝܼܩ ܫܐܕܐ<EOS>ܠܐ ܣܵܒܼܪܐ ܗ̄ܘ݂ܵܬ ܕܒܸܝܬ ܚܝ̈ܐ ܗ̄ܘܼܵܬܼ ܐܵܦܢ ܚܲܝܵܐ<EOS>ܥܕܠܐ ܕܢܚܡܵܗܿ ܩܠܗ ܕܝܼܫܘܿܥ ܐܝܟ ܕܡܢ݂ ܩܲܒܼܪܐ<EOS>ܒܩܵܠܸܗ ܢܲܚܡܗܿ ܡܢ݂ ܟܲܪܝܘܼܬܐ ܘܡܼܢ ܦܘܼܡ ܫܐܕܵܐ<EOS>ܘܲܦܢܬ̤ ܘܲܚܙܵܬ̤ ܚܝ̈ܐ ܕܙܲܒܢܐ ܘܕܠܐ ܫܘܼܠܵܡ<EOS>ܣܲܡ ܚܲܝܘܼܬܐ ܐܪܡܝܼ ܒܢܲܦܫܗܿ ܒܲܕܡܘܼܬ ܙܲܪܥܵܐ<EOS>ܘܗܲܒܸܿܒܼ ܦܐܪܐ ܕܗܲܝܡܢܘܼܬܐ ܒܓܼܘ ܪܥܝܵܢܗܿ<EOS>ܚܝܵܬ̤ ܡܢ݂ ܡܲܘܬܐ ܕܚܘܼܒܵܠ ܫܐܕܐ ܗܝ̤ ܥܲܡ ܒܲܪܬܗܿ<EOS>ܘܠܒܫܬ̤ ܢܚܬܵܐ ܕܗܲܝܡܵܢܘܼܬܐ ܕܠܐ ܡܬܚܲܒܲܠ<EOS>ܬܪܝܢ ܝܘܼܬܼܪ̈ܢܐ ܩܢܵܬ̤ ܛܵܝܼܬܐ ܒܗܲܝܡܢܘܼܬܗܿ<EOS>ܓܗܵܝܬܐ ܕܫܐܕܐ ܘܒܝܬܵܝܘܼܬܐ ܕܫܸܡ ܒܵܪܘܿܝܐ<EOS>ܒܫܲܒܛܵܐ ܕܫܐܕܐ ܕܢܓܸܕ ܒܲܪܬܼܗܿ ܩܢܵܬ̤ ܒܘܼܝܵܢܐ<EOS>ܘܝܠܦܲܬ̤ ܛܲܟܼܣܵܐ ܕܬܹܪܕܐ ܒܐܘܼܪܚܵܐ ܕܠܘܵܬ ܟܲܣܝܵܐ<EOS>ܐܦ ܠܗ ܠܫܐܕܵܐ ܟܐܒܐ ܥܦܝܼܦܐ ܐܬܬܘܣܲܦ ܠܹܗ<EOS>ܕܟܕ ܣܵܒ̇ܪ ܗܘ݂ܐ ܕܡܹܪܕܐ ܪܵܕܐ ܗܦܝܢ ܐܬܢܓܸܕ<EOS>ܒܦܲܚܵܐ ܕܲܨܠܵܐ ܢܦܲܠ ܡܵܪܘܿܕܐ ܟܕ ܠܐ ܝ̇ܕܥ<EOS>ܘܲܗܦܲܝܢ ܢܸܟܼܠܸܗ ܥܲܠ ܪܥܝܵܢܸܗ ܐܝܟ ܡܵܐ ܕܟܬܼܝܼܒ<EOS>ܒܥ݂ܵܐ ܕܢܫܲܝܸܢ ܥܘܼܡܪܐ ܕܢܦܫܸܗ ܘܢܲܚܪܸܒܼ ܐܢܫܐ<EOS>ܘܣܲܚܦܸܗ ܪܡܙܵܐ ܠܒܸܢܝܵܢ ܕܐܦܹܗ ܘܫܲܝܸܢ ܐܢܵܫܵܐ<EOS>ܒܬܸܛܪܐ ܕܪܘܓܙܸܗ ܨܒܼܵܐ ܕܢܦܟܿܗ ܠܚܲܠܝܘܼܬ ܫܲܝܢܐܵ<EOS>ܘܟܲܦܪܸܗ ܫܲܝܢܵܐ ܠܡܲܪܝܪܘܼܬܹܗ ܡܢ݂ ܡܝ̈ܘܿܬܸܐ<EOS>ܐܝܟ ܕܒܚܲܡܪܐ ܐܪܘܝܼ ܐܢܘܿܢ ܒܲܟܼܬܝܼܫܘܼܬܸܗ<EOS>ܘܡܢ݂ ܕܐܬܥܲܝܕ ܒܫܸܩܝܵܐ ܕܪܘܚܵܐ ܛܐ݂ ܡܸܐܪܼܝܼܬܸܗ<EOS>ܒܲܕܡܘܼܬ ܥܒ̈ܕܐ ܡܫܲܥܒܸܕ ܗܘ݂ܐ ܠܗܘܿܢ ܠܥܦܪ̈ܢܵܝܸܐ<EOS>ܘܩ݂ܵܡ ܚܲܕ ܡܸܢܗܘܿܢ ܘܚܲܪܪ ܐܢܘܿܢ ܡܢ݂ ܥܲܒܕܘܼܬܗ<EOS>ܐܝܟ ܕܒܫܝܼ̈ܛܐ ܡܲܗܸܠ ܗܘ݂ܐ ܒܗܘܿܢ ܒܲܒܼܢ̈ܲܝ ܐܪܥܐ<EOS>ܘܐܪܝܼܡ ܩܵܠܹܗ ܚܲܓ ܦܓܪܢܐ ܘܲܪܥܸܠ ܡܸܢܗ<EOS>ܒܗܝܼܠ ܗܘ݂ܐ ܘܲܫܠܹܐ ܒܥܘܼܡܪܐ ܕܐܢܫܐ ܒܲܕܡܘܼܬ ܡܲܠܟܵܐ<EOS>ܘܲܫܡܲܥ ܛܸܒܵܐ ܕܫܘܼܠܛܵܢ ܐܢܫܐ ܘܙܵܥ ܘܐܬܒܲܠܗܝܼ<EOS>ܚܸܒ̈ܠ ܕܡܘܬܐ ܐܲܚܕܘܼܗܝ ܡܢ݂ ܫܸܠܝ ܐܝܟ ܝܵܠܸܕܬܐ<EOS>ܕܚܙܐ ܐܢܵܫܐ ܕܪܵܕܦܝܼܢ ܕܝܘ̈ܐ ܒܫܸܡ ܒܲܪܢܵܫܐ<EOS>ܡܵܢܐ ܗ̄ܝܼ ܗܕܐ ܫܲܐܸܠ ܫܹܐܕܐ ܠܫܐܕܐ ܚܲܒܪܸܗ<EOS>ܕܗܵܐ ܡܸܬܒܲܠܗܝܼܢ ܚܲܝܠ̈ܘܬܢ ܡܢ݂ ܩܵܠ ܐܢܵܫܵܐ<EOS>ܐܸܡܲܬܝ ܐܲܫܦܸܠ ܚܹܝܠ ܬܲܩܝܼ̈ܦܹܐ ܩܕܵܡ ܚܲܠ̈ܫܹܐ<EOS>ܐܟܼܡܵܐ ܕܗܵܫܐ ܕܪ̈ܦܘ ܥܲܦܪܢܹ̈ܐ ܠܪ̈ܘܼܚܵܢܝܸܐ<EOS>ܐܸܡܲܬܝ ܐܲܣܝܘ݂ ܟܪ̈ܝܼܗܝ ܦܓܪܐ ܠܗܲܕܡ̈ܝܗܘܿܢ<EOS>ܐܟܼܡܵܐ ܕܡܲܐܣܹܝܢ ܢܚ̈ܬܝ ܦܓܪܐ ܠܦܓܪ̈ܐ ܟܪ̈ܝܼܗܸܐ<EOS>ܐܸܡܲܬܝ ܚܲܪܪ ܥܲܒܕܐ ܡܢ݂ ܫܘܼܥܒܵܕܐ<EOS><EOS>ܐܟܼܡܐ ܕܗܵܫܐ ܝ̇ܗܸܒ ܝܫܘܿܥ ܚܪܘܼܪ̈ܐ ܠܐܢܵܫܐ<EOS>ܘܟܒܲܪ ܫܠܡܲܬ̤ ܗܝܿ ܕܟܬܝܼܒܐ ܥܠ ܒܲܪܢܵܫܐ<EOS>ܕܢܕܘܼܫ ܪܹܫܐ ܕܚܲܝܠ̈ܘܵܬܢ ܡܵܐ ܕܡܸܬܢܲܨܚ<EOS>ܘܟܒܲܪ ܙܲܒܼܢܐ ܗ̄ܘ ܕܫܘܼܠܵܡ ܡܠ̈ܘܗܝ ܕܒܸܠܥܡ ܟܘܼܡܐܲܢ<EOS>ܘܗܵܢ̇ܘ ܕܩܪ݂ܵܝܗܝ ܒܘܟܒ ܢܘܼܗܪܐ ܕܡܢܗܪ ܐܢܵܫܐ<EOS>ܘܲܟܼܒܪ ܫܲܪܝܼܪ ܦܬܓܵܡ ܡ̈ܠܘܗܝ ܕܗܿܘ ܪܘܼܚܵܢܐ<EOS>ܕܐܟܼܪܸܙ ܒܲܛܢܸܗ ܘܩܪܝܗܝ ܡܵܪܐ ܘܒܲܪ ܥܸܠܵܝܵܐ<EOS>ܠܐ ܗܘ݂ܐ ܡܸܡܬܘܿܡ ܗܕܐ ܕܗܘܸܢ ܒܗܵܢܵܐ ܙܒܼܢܵܐ<EOS>ܕܩܵܪܝܢ ܐܢܵܫܐ ܒܫܸܡ ܒܲܪܢܫܐ ܘܪܥ̇ܠܝܼܢ ܕܝܘ̈ܐ<EOS>ܠܐ ܐܫܬܲܡܥܲܬ̤ ܕܚܝ݂ܘ ܡܝܼ̈ܬܐ ܕܠܐ ܒܵܥܘܼܬܐ<EOS>ܐܟܡܵܐ ܕܲܡܥܝܼܪ ܗܢܐ ܠܡܝܼ̈ܬܸܐ ܐܝܟ ܕܡܢ݂ ܫܸܢܬܐ<EOS>ܗܠܝܢ ܡܲܠܸܠܘ ܣܵܢ̈ܐܐ ܕܐܢܫܐ ܚܲܕ ܥܲܡ ܚܒܪܸܗ<EOS>ܕܚܙ݂ܘ ܐܢܵܫܐ ܕܡܲܦܢܸܐ ܠܐܢܫܐ ܡܢ݂ ܨܐܕܝܗܘܿܢ<EOS>ܚܙ݂ܘ ܕܐܸܬܦܲܣܲܩܘ ܢܸܫ̈ܒܸܐ ܨܢܝܼܥܸ̈ܐ ܕܫܘܓܵܫ̈ܝܗܘܿܢ<EOS>ܘܲܦܠܲܛ ܨܲܝܕܐ ܕܨܵܕܘ ܡܢ݂ ܐܕܡ ܥܕܡܐ ܠܗܵܫܐ<EOS>ܚܙ݂ܲܘ ܕܐܦ ܨܸܦܪܐ ܡܚܝܼܠܲܬ ܓܸܦܵܐ ܬܒܲܪܬܸܗ ܠܦܲܚܵܐ<EOS>ܘܦܪܚܲܬ̤ ܣܸܠܩܬ̤ ܠܥܸܠ ܡܢ݂ ܩܸܢܛܐ ܕܢܸܟܼܝܵܢ̈ܝܗܘܿܢ<EOS>ܒܲܟܼܢܥܢܵܝܬܐ ܚܙ݂ܘ ܡܲܦܘܠܬܐ ܕܩܢܘܿܡ̈ܝܗܘܿܢ<EOS>ܕܐܝܟܲܢ ܚܸܣܢܲܬ̤ ܐܸܠܥܵܐ ܪܦܝܼܬܼܐ ܠܥܘܼܫܢܐ ܕܕܝܘ̈ܐ<EOS>ܐܘ ܐܬܠܲܒܲܒܼܘ ܓܢܣܵܐ ܡܚܝܼܠܐ ܕܚܵܒ ܒܚܛܝܼܬܐ<EOS>ܘܲܠܒܼܫܘ ܙܲܝܢܐ ܪܘܼܚܵܢܝܐ ܘܐܩܪܸܒܘ ܘܲܙܟܼܘ<EOS>ܐܚܘܿܕܘ ܣܲܟܿܪܐ ܕܗܲܝܡܢܘܼܬܼܐ ܒܪ̈ܥܝܢܝܟܿܘܿܢ<EOS>ܘܣܝܼܡܘ ܣܲܢܘܲܪܬܐ ܕܦܘܼܪܩܢ ܚܝ̈ܐ ܒܪܸܫ ܡܲܕܥܟܼܘܿܢ<EOS>ܒܟܸܣܝܐ ܙܲܝܸܢܘ ܚܘܼܫܵܒܝ̈ܟܿܘܿܢ ܚܲܟܿܝܼܡܐܝܼܬ<EOS>ܘܝܼܠܸܦܘ ܛܟܼܣܐ ܠܡܸܬܟܲܬܫܘܼ ܥܲܡ ܪ̈ܘܼܚܵܢܐ<EOS>ܠܲܘ ܒܣܪܢܐ ܗ̄ܘ݂ ܣܵܢܐܵܐ ܕܡܲܩܪܸܒ ܥܲܡ ܚܲܝܲܝܟܘܿܢ<EOS>ܐܠܐ ܪܘܼܚܐ ܐܚ̇ܕ ܕܲܪܵܐ ܒܙܘܥܸ̈ܐ ܟܣܲܝ̈ܐ<EOS>ܠܦܘܼܬ ܟܲܣܝܘܼܬܸܗ ܛܲܝܸܒܘ ܙܲܝܢܐ ܪܘܼܚܵܢܝܐ<EOS>ܘܐܩܪܸܒܘ ܘܲܙܟܼܘ ܒܝܲܕ ܚܘܼܡܣܵܢܐ ܕܪ̈ܥܝܵܢܝܟܘܿܢ<EOS>ܢܲܛܪ ܠܲܢ ܒܢܝܼܫܢ ܚܝܐ ܕܢܚܙܸܐ ܒܝܼܫܐ ܘܲܢܫܲܢܐ<EOS>