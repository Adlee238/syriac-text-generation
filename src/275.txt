ܒܰܪ ܩܳܠܶܗ<EOS>ܐܳܘ ܕܟܰܗܶܢ ܒܳܬܰܪ ܪܰܒܶܗ ܙܰܗܝܳܐ ܒܳܬܰܪ ܢܰܨܺܝܚܳܐ<EOS>ܢܰܟܦܳܐ ܒܳܬܰܪ ܝܰܩܺܝܪܳܐ ܫܰܗܪܳܐ ܒܳܬܰܪ ܨܰܝܳܡܳܐ<EOS>ܪܰܒܳܟ ܡܶܢܳܟ ܠܳܐ ܫܰܢܺܝ ܒܚܰܝܳܐ ܚܙܰܝܢܳܝܗ̱ܝ ܠܥܰܢܺܝܕܳܐ<EOS>ܕܗܳܐ ܒܳܟ ܨܺܝܪ̈ܳܢ ܕܶܡܘ̈ܳܬܶܗ ܘܰܪ̈ܫܺܝܡܳܢ ܒܳܟ ܥܳܩ̈ܒܳܬܶܗ<EOS>ܘܰܨܡܰܚ ܟܽܠܶܗ ܡܶܢ ܟܽܠܳܟ ܒܪܺܝܟ ܕܰܚܠܳܦܰܘܗ̱ܝ ܝܰܗܒܳܟ ܠܰܢ<EOS>ܦܺܐܪܳܐ ܕܨܺܝܪ ܒܶܗ ܐܺܝܠܳܢܶܗ ܟܰܕ ܡܰܟܪܶܙ ܥܰܠ ܥܶܩܳܪܶܗ<EOS>ܠܳܐ ܓܰܪܕܺܝ ܡܶܢܰܢ ܥܕܰܟܺܝܠ ܛܰܥܡ̈ܳܬܳܐ ܕܒܰܣܺܝܡܽܘܬܶܗ<EOS>ܡܶܠܰܘ̈ܗ̱ܝ ܚܰܘܺܝܬ ܓܽܘܫܳܡܳܐܺܝܬ ܕܰܓܡܼܰܪܬ ܐܶܢܶܝ̈ܢ ܒܥܰܒܕܳܐ<EOS>ܒܕܽܘܒܳܪܳܟ ܨܺܝܪ ܝܽܘܠܦܳܢܶܗ ܘܰܒܣܽܘܥܪܳܢܳܟ ܦܽܘܫܳܩܶܗ<EOS>ܘܒܰܓܡܽܝܪܽܘܬܳܟ ܬܽܘܪܓܳܡܶܗ ܒܪܺܝܟ ܗܽܘ ܕܢܰܨܰܚ ܙܰܗܝܽܘܬܳܟ<EOS>ܥܶܠܳܢܳܐ ܐ̱ܚܪܳܝܳܐ ܕܺܝܪܶܒܼ ܘܰܗܼܘܳܐ ܪܺܝܫܳܐ ܠܗܰܕ̈ܳܡܰܘܗ̱ܝ<EOS>ܙܥܽܘܪܳܐ ܕܰܫܩܼܰܠ ܒܽܘܟܪܽܘܬܳܐ ܠܳܐ ܒܰܕ̈ܡܰܝܳܐ ܐܰܝܟ ܝܰܥܩܽܘܒ<EOS>ܘܠܳܐ ܒܰܛܢܳܢܳܐ ܐܰܝܟ ܐܰܗܪܽܘܢ ܕܰܛܢܰܘ ܒܶܗ ܐܰܚܰܘ̈ܗ̱ܝ ܠܶܘܳܝ̈ܶܐ<EOS>ܒܚܽܘܒܳܐ ܫܰܩܠܳܗ̇ ܐܰܝܟ ܡܽܘܫܶܐ ܟܰܕ ܩܰܫܺܝܫ ܗ̱ܘܳܐ ܡܶܢ ܐܰܗܪܽܘܢ<EOS>ܚܕܺܝܘ ܒܳܟ ܐܰܚܰܝ̈ܟ ܐܰܟܘܳܬܶܗ ܒܪܺܝܟ ܗܽܘ ܕܰܓܒܳܟ ܒܰܐܘܳܝܽܘܬܳܐ<EOS>ܠܰܝܬ ܚܣܼܳܡܳܐ ܘܰܛܢܳܢܼܳܐ ܒܶܝܬ ܗܰܕܳܡ̈ܶܐ ܕܰܒܓܽܘܫܡܳܐ<EOS>ܕܰܒܚܽܘܒܳܐ ܠܶܗ ܡܶܫܬܰܡܥܺܝܢ ܒܪ̈ܰܚܡܶܐ ܡܶܢܶܗ ܡܶܣܬܰܥܪܺܝܢ<EOS>ܕܰܘܩܰܐ ܗ̱ܘ ܪܺܝܫܳܐ ܠܗ̈ܰܕܳܡܶܐ ܕܰܠܟܽܠ ܓܰܒ̈ܺܝܢ ܗܽܘ ܚܳܐܰܪ<EOS>ܪܳܡ ܗܽܘ ܘܡܰܟܺܝܟ ܒܰܚܢܳܢܶܗ ܥܕܰܡܳܐ ܠܥ̈ܶܩܒܶܐ ܡܶܬܬܰܚܬܶܐ<EOS>ܕܢܶܣܰܒ ܡܶܢܗܶܝܢ ܢܶܟܝܳܢܳܐ ܒܪܺܝܟ ܗܽܘ ܕܚܽܘܒܳܟ ܡܰܙܶܓ ܒܰܢ<EOS>ܒܨܺܝܪܳܐ ܗܘܳܬ ܗܳܕܶܐ ܟܶܐܼܡܰܬ ܕܰܒܣܳܒܳܐ ܬܶܚܽܘܒ ܚܰܢܦܽܘܬܳܐ<EOS>ܒܛܰܥܡܳܗ̇ ܫܶܟܒܼܰܬ ܣܰܝܒܽܘܬܳܐ ܒܙܰܒܢܳܗ̇ ܢܰܨܚܼܰܬ ܛܰܠܝܽܘܬܳܐ<EOS>ܕܰܐܬܠܺܝܛܳܐ ܥܠܰܝܡܳܐ ܛܰܥܢܶܗ ܠܰܐܓܽܘܢܳܐ ܣܰܢܝܳܐ ܕܰܣܥܼܳܐ<EOS>ܩܛܺܝܪܳܐ ܕܰܡܠܶܐ ܚܰܢܦܽܘܬܳܐ ܕܰܐܝܟ ܬܶܢܳܢܳܐ ܥܰܙ ܘܰܥܒܼܰܪ<EOS>ܥܰܡ ܫܽܘܪܶܝܗ ܫܽܘܠܳܡܶܗ ܒܪܺܝܟ ܕܰܢܦܰܚܼ ܒܶܗ ܘܶܐܬܛܰܠܰܩ<EOS>ܩܳܠܳܐ ܕܩܰܪܢܳܐ ܡܶܢ ܫܼܶܠܝܳܐ ܐܰܬܘܰܗ ܘܰܩܪܳܟ ܠܰܩܪܳܒܳܐ<EOS>ܥܰܠܬ ܐܰܝܟ ܕܰܘܺܝܕ ܚܰܕܬܳܐܺܝܬ ܚܳܒ ܡܶܢܳܟ ܓܽܘܠܝܰܕ ܕܰܬܪܶܝܢ<EOS>ܠܳܐ ܗܶܕܝܽܘܛ ܗ̱ܘܳܐ ܬܰܟܬܽܘܫܳܟ ܕܰܩܪܳܒܳܐ ܟܰܣܝܳܐ ܟܽܠ ܝܽܘܡ<EOS>ܠܽܘܩܒܰܠ ܒܺܝܼܫܳܐ ܣܳܕܰܪ ܗܘܰܝܬ ܡܥܳܕ ܗ̱ܽܘ ܕܽܘܪܳܫܳܐ ܟܰܣܝܳܐ<EOS>ܕܰܟܠܺܝܠܳܐ ܓܰܠܝܳܐ ܢܰܝܬܶܐ ܒܪܺܝܟ ܗ̱ܽܘ ܕܰܓܒܳܟ ܫܽܘܒܗܳܪܰܢ<EOS>ܡܶܢ ܩܕܳܡ ܢܶܣܝܽܘܢܳܐ ܕܰܪܺܝܫ ܐܺܝܽܘܒ ܦܰܓܪܶܗ ܘܪܶܥܝܳܢܶܗ<EOS>ܘܰܒܢܶܣܝܽܘܢܳܐ ܐܶܬܢܰܨܰܚ ܘܝܰܘܣܶܦ ܙܟܼܳܐ ܒܩܰܝܛܽܘܢܳܐ<EOS>ܕܒܶܝܬ ܚܰܢܰܢܝܳܐ ܒܰܐܬܽܘܢܳܐ ܘܰܒܓܰܘ ܓܽܘܒܳܐ ܕܳܢܺܝܐܶܝܠ<EOS>ܣܟܰܠ ܣܳܛܳܢܳܐ ܕܟܰܕ ܢܰܣܺܝ ܚܺܝܠ ܙܳܟܽܘܬܗܽܘܢ ܟܰܣܝܳܐܺܝܬ<EOS>ܐܰܘܣܶܦ ܕܢܶܚܽܘܼܒ ܓܰܠܝܳܐܺܝܬ ܒܪܺܝܟ ܗ̱ܽܘ ܕܰܐܣܓܺܝ ܟܽܘܐܳܪܶܗ<EOS>ܘܰܐܟܳܪܳܐ ܕܰܐܚܢܶܦ ܘܰܐܩܶܦ ܙܳܪܰܥ ܗ̱ܘܳܐ ܟܽܘܒ̈ܶܐ ܒܣܶܡܳܠܶܗ<EOS>ܛܰܢ ܒܶܗ ܐܰܟܳܪܳܐ ܟܺܐܢܳܐ ܘܰܓܕܰܡ ܦܰܣܩܳܗ̇ ܠܣܶܡܳܠܶܗ<EOS>ܡܼܶܠܶܐ ܗ̱ܘܳܐ ܝܰܡܺܝܢܶܗ ܘܰܙܪܰܥ ܒܠܶܒܳܐ ܡ̈ܶܠܶܐ ܚ̈ܰܝܳܬܳܐ<EOS>ܘܗܳܐ ܡܶܬܦܰܠܚܳܐ ܬܰܪܥܺܝܬܰܢ ܒܰܢܒܺܝ̈ܰܘܗ̱ܝ ܐܳܦ ܒܰܫܠܺܝܚ̈ܘܰܗ̱ܝ<EOS>ܒܳܟ ܢܶܬܦܰܠܚ̈ܳܢ ܢܰܦܫ̈ܳܬܰܢ ܒܪܺܝܟ ܗ̱ܽܘ ܕܰܓܒܳܟ ܐܰܟܳܪܰܢ<EOS>ܘܶܐܢ ܗܽܘ ܕܡ̈ܶܠܰܝܟ ܙܥܽܘܪܰܢ ܦܠܽܘܚܶܝܗ̇ ܠܰܐܪܥܰܢ ܒܰܥܒܳܕܳܐ<EOS>ܕܰܒܓܰܘ ܦܽܘܠܚܳܢܳܐ ܪܰܒܳܐ ܢܶܥܫܰܢ ܩܰܢܝܳܐ ܘܥܶܩܳܪܳܐ<EOS>ܛܳܒ ܗܽܘ ܥܰܒܕܳܐ ܫܰܦܺܝܪܳܐ ܡܶܢ ܫܶܡܼܥܳܐ ܕܪܶܒܽܘ ܡܶܠܺܝ̈ܢ<EOS>ܙܰܪܥܳܟ ܢܺܐܬܶܐ ܚܰܕ ܒܰܡܐܳܐ ܘܰܠܩܺܝܫܳܝܳܐ ܚܰܕ ܒܶܐܫܬܶܝܢ<EOS>ܐܳܦ ܟܳܬܳܐ ܚܰܕ ܒܰܬܠܳܬܺܝܢ ܒܪܺܝܟ ܗ̱ܽܘ ܕܰܐܣܓܺܝ ܥ̈ܰܠܠܳܬܳܟ<EOS>ܢܽܘܗܪܳܐ ܕܢܶܥܡܼܰܛ ܠܳܐ ܘܳܠܶܐ ܡܶܠܚܳܐ ܕܬܶܦܟܰܗ ܠܳܐ ܙܳܕܶܩ<EOS>ܛܽܘܠܫܳܐ ܠܪܺܝܫܳܐ ܠܳܐ ܝܳܐܶܐ ܐܳܦ ܠܳܐ ܨܳܐܬܳܐ ܠܡܰܚܙܺܝܬܳܐ<EOS>ܕܶܐܢ ܣܰܡ̈ܡܳܢܶܐ ܦܰܟܺܝܗܺܝܢ ܐܳܦܠܳܐ ܟ̈ܺܐܒܶܐ ܡܶܬܚܰܠܡܺܝܢ<EOS>ܘܶܐܢ ܗܽܘ ܕܰܫܪܳܓܳܐ ܥܰܡܽܘܛ ܐܳܦ ܬܽܘ̈ܩܠܳܬܳܐ ܣ̈ܰܓܺܝܐܳܢ<EOS>ܢܽܘܗܪܳܟ ܢܶܪܕܽܘܦ ܚܶܫܽܘܟܰܢ ܒܪܺܝܟ ܗ̱ܽܘ ܕܥܰܒܼܕܳܟ ܠܰܡܦܺܐܕܰܢ<EOS>ܥܒܶܕ ܠܳܟ ܣܳܦܪ̈ܶܐ ܘܕܰܝ̈ܳܢܶܐ ܐܳܦ ܬܳܒܽܘ̈ܥܶܐ ܘܝܳܗܽܘ̈ܒܶܐ<EOS>ܐܳܦ ܩܳܝ̈ܽܘܡܶܐ ܘܝܳܨܽܘ̈ܦܶܐ ܠܚܰܕ ܚܰܕ ܐܰܫܠܶܡ ܣܽܘܥܪܳܢܶܗ<EOS>ܕܰܠܡܳܐ ܒܦܶܬܳܐ ܢܶܫܚܶܬ ܠܶܗ ܘܰܒܪܶܢܝܳܐ ܢܶܨܛܝܳܐ ܠܶܗ<EOS>ܪܥܺܝܙܳܐ ܥܰܡ ܠܶܫܳܢܳܐ ܕܒܶܗ ܡܩܰܪܶܒ ܐܰܢ̱ܬ ܒܳܥܽܘܬܳܐ<EOS>ܠܚܽܘܣܳܝܳܐ ܕܟܽܠܶܗ ܥܰܡܳܐ ܒܪܺܝܟ ܕܰܡܙܰܗܶܐ ܬܶܫܡܶܫܬܳܟ<EOS>ܟܡܳܐ ܕܢܶܫܬܰܦܶܐ ܪܶܥܝܳܢܳܐ ܘܢܶܨܛܰܠܰܠ ܐܳܦ ܠܶܫܳܢܳܐ<EOS>ܟܡܳܐ ܕܢܶܬܡܰܪ̈ܩܳܢ ܐܺܝ̈ܕܰܝܳܐ ܘܢܶܙܕܰܗܶܐ ܟܽܠܶܗ ܓܽܘܫܡܳܐ<EOS>ܙܥܽܘܪ ܗܽܘ ܠܟܳܗܢܳܐ ܘܟܽܘܢܳܝܶܗ ܕܰܡܩܰܪܶܒ ܦܰܓܪܳܐ ܚܰܝܳܐ<EOS>ܢܶܨܛܰܠܰܠ ܟܽܠܶܗ ܟܽܠܫܳܥ ܕܗܽܘ ܩܳܐܶܡ ܐܰܝܟ ܡܶܨܥܳܝܳܐ<EOS>ܒܶܝܬ ܐܰܠܳܗܳܐ ܠܐ̱ܢܳܫܽܘܬܳܐ ܒܪܺܝܟ ܗܽܘ ܕܨܰܠܶܠ ܫܰܡܳܫܰܘ̈ܗ̱ܝ<EOS>