ܥܲܠ ܟܵܘܟ݁ܒ̣ܵܐ ܗܵܘ̇ ܕܐܸܬܼܚܙܝܼ ܠܲܡܓ̣ܘܼ̈ܫܹܐ<EOS>ܕܝܼܠܹܗ ܕܩܲܕܝܼܫܵܐ ܡܵܪܝ ܝܲܥܩܘܿܒ̣<EOS>ܡܐܡܪܐ<EOS> ܘ<EOS>ܕܥܲܠ ܟܵܘܟ݁ܒ̣ܵܐ ܗܵܘ̇ ܕܐܸܬܼܚܙܝܼ ܠܲܡܓ̣ܘܼ̈ܫܹܐ<EOS>ܘܥܲܠ ܩܸܛܠܵܐ ܕܝܲܠܘܼ̈ܕܹܐ<EOS>ܕܼܢܚܵܐ ܪܲܒܵܐ ܕܲܡ̣ܠܵܐ ܥܵܠܡܵܐ ܡ̣ܢ ܙܲܠܝܼܩܵܘ̈ܗܝ<EOS>ܐܲܕܼܢܲܚ ܢܘܼܗܪܵܟ̣ ܥܲܠ ܚܘܼ̈ܫܵܒܲܝ ܐܹܡܲܪ ܫܲܪܒܵܟ̣<EOS>ܨܵܡܚܹܗ ܕܐܲܒ̣ܵܐ ܕܐܸܫܲܕܼ ܢܘܼܗܪܵܐ ܥܲܠ ܚܸܫܘܿܟܹ̈ܐ<EOS>ܐܲܢܗܲܪ ܬܲܪܥܝܼܬܼܝ ܕܐܲܟ̣ܪܸܙ ܡܹܐܡܪܵܐ ܕܲܫܒ̣ܝܼܚܘܼܬܼܵܟ̣<EOS>ܨܲܠܡܵܐ ܕܫܘܼܒ̣ܚܹܗ ܕܢܘܼܗܪܵܐ ܪܲܒܵܐ ܕܲܢܚܸܬܼ ܠܐܲܪܥܵܐ<EOS>ܨܘܼܪ ܒܝܼ ܡܸܠܬܼܵܐ ܕܡܲܠܝܵܐ ܢܘܼܗܪܵܐ ܬܚܵܘܸܐ ܫܘܼܦܪܲܝܟ<EOS>ܫܸܡܫܵܐ ܦܲܐܝܵܐ ܕܙܲܕ݁ܝܼܩܘܼܬܼܵܐ ܕܲܕܼܢܲܚ̣ ܒܐܲܬܼܪܲܢ<EOS>ܙܠܘܿܚ ܒܝܼ ܢܘܼܗܪܵܟ̣ ܕܐܹܡܲܪ ܫܲܪܒܵܟ̣ ܢܲܗܝܼܪܵܐܝܼܬܼ<EOS>ܒܵܟ̣ ܐܸܬܼܢܲܗܲܪܘ ܟܠܗܘܿܢ ܣܵܘ̈ܦܹܐ ܕܚܸܫܘܿܟ̣ܝܼܢ ܗ̄ܘ̣ܵܘ<EOS>ܘܛܵܦܲܬ݀ ܐܲܪܥܵܐ ܒܢܘܼܗܪܵܟ̣ ܓܲܐܝܵܐ ܕܐܸܫܬܲܕܲܪ ܠܵܗ̇<EOS>ܢܦܲܩ̣ܘ ܙܲܠܝܼܩܲܝ̈ܟ ܥܲܠ ܦܸܢ̈ܝܵܬܼܵܐ ܘܐܲܢܗܲܪܘ ܐܸܢܹܝܢ<EOS>ܘܗܵܐ ܡܸܬܼܒܲܣܡܝܼܢ ܥܲܡ̈ܡܹܐ ܒܢܘܼܗܪܵܟ̣ ܕܐܲܦܨܲܚ̣ ܐܸܢܘܿܢ<EOS>ܠܟ̣ܠܹܗ ܚܸܫܟܵܐ ܕܲܦܬܲܟ̣ܪܘܼܬܼܵܐ ܨܪܵܘ ܙܲܠܝܼܩܲܝ̈ܟ<EOS>ܘܥܲܠ̣ܘ ܐܲܩܝܼܡ̣ܘ ܠܵܟ̣ ܨܲܠܡܵܐ ܕܢܘܼܗܪܵܐ ܒܹܝܬܼ ܚܸܫܘܿܟܹ̈ܐ<EOS>ܠܲܡܓ̣ܘܼܫܘܼܬܼܵܐ ܒܟ̣ܵܘܟܲܒ̣ ܢܘܼܗܪܵܐ ܫܠܲܚ̣ܬ݁ ܐܸܓܲܪܬܵܐ<EOS>ܘܡ̣ܢ ܚܸܫܘܿܟ̣ܵܐ ܢܓܲܕܬ݁ ܐܲܦܸܩܬܵܗ̇ ܨܹܝܕܼ ܢܲܗܝܼܪܵܟ̣<EOS>ܠܒܹܝܬܼ ܥܲܡܘܼܛܹ̈ܐ ܪܸܛ̣ ܐܝܼܙܓܲܕܵܟ̣ ܠܲܡܣܲܒܵܪܘܼ<EOS>ܘܲܕܼܪܲܫ̣ ܬܲܡܵܢ ܐܘܼܪܚܵܐ ܠܕܸܢܚܵܟ̣ ܕܲܢܗܲܠܸܟ̣ ܒܵܗ̇<EOS>ܫܡܲܥܘ ܦܵܪ̈ܘܿܫܹܐ ܒܚܘܼܒܹܐ ܪܲܒܵܐ ܕܠܵܐ ܕܘܼܘܵܕܼܵܐ<EOS>ܥܲܠ ܗܵܘ̇ ܕܸܢܚܹܗ ܕܟ̣ܵܘܟܲܒ̣ ܢܘܼܗܪܵܐ ܕܐܸܫܬܲܕܲܪ ܗ̄ܘ̣ܵܐ<EOS>ܗܵܐ ܡܲܕܼܢܲܚ ܐ̄ܢܵܐ ܥܸܠܬܹܗ ܕܡܹܐܡܪܵܐ ܕܐܲܝܕܵܐ ܐܝܼܬܹܝܗ̇<EOS>ܠܵܐ ܐ̄ܢܵܫ ܢܸܡܐܲܢ ܡ̣ܢ ܬܲܫܥܝܼܬܼܵܐ ܕܡܲܠܝܵܐ ܬܲܗܪܵܐ<EOS>ܥܲܠ ܗܵܘ̇ ܕܸܢܚܵܐ ܐܲܠܵܗܵܝܵܐ ܕܕܵܠ̣ ܡ̣ܢ ܪܵܘܡܵܐ<EOS>ܘܲܢܓܲܕܼ ܐܲܝܬ݁ܝܼ ܡܓ̣ܘܼ̈ܫܹܐ ܕܢܸܚܙܘܿܢ ܡܲܠܟܵܐ ܪܲܒܵܐ<EOS>ܥܲܠ ܗܵܘ̇ ܝܲܠܕܹܗ ܕܡܵܪܹܐ ܪ̈ܵܘܡܹܐ ܕܲܢܚܸܬܼ ܠܐܲܪܥܵܐ<EOS>ܘܲܠܪ̈ܲܚܝܼܩܹܐ ܩ̣ܪܵܐ ܕܢܸܬܼܚܲܕ݁ܬܼܘܼܢ ܒܝܼܠܝܼܕܼܘܼܬܹܗ<EOS>ܥܲܠ ܐܝܼܙܓܲܕܵܐ ܕܐܲܪܡܝܼ ܐܘܼܪܚܹܗ ܒܪܵܘܡܵܐ ܕܲܠܥܸܠ<EOS>ܘܫܲܓ̣ܫܵܗ̇ ܠܦܵܪܹܣ ܡ̣ܢ ܙܲܠܝܼ̈ܩܹܐ ܕܥܲܙܝܼܙܘܼܬܹܗ<EOS>ܥܲܠ ܚܘܼ̈ܫܵܒܹܐ ܕܟܲܠܕܼܵܝܘܼܬܼܵܐ ܕܐܸܬܼܦܲܪܣܝܼܘ ܒܹܗ<EOS>ܕܨܵܕܵܗ̇ ܒܕܼܝܼܠܵܗ̇ ܘܲܗܘ݀ܵܬܼ ܕܝܼܠܹܗ ܘܫܸܒ̣ܩܲܬ݀ ܕܝܼܠܵܗ̇<EOS>ܥܲܠ ܛܘܼܝܵܒ̣ܵܐ ܕܪܹ̈ܫܲܝ ܦܵܪܹܣ ܕܲܣܠܸܩ̣ܘ ܠܲܝܗܘܼܕܼ<EOS>ܘܥܲܠ ܩܘܼܪ̈ܒܵܢܹܐ ܕܲܠܝܲܠܘܼܕܼܵܐ ܒܚܘܼܒܵܐ ܩܲܪܸܒ̣ܘ<EOS>ܥܲܠ ܗܹܪܘܿܕܸܣ ܓܵܪܣܵܐ ܠܝܼܛܵܐ ܕܲܒ̣ܥ̣ܵܐ ܕܢܸܩܛܘܿܠ<EOS>ܠܐܲܝܠܵܐ ܥܠܲܝܡܵܐ ܕܲܗܦܲܟ̣ ܪܲܨܹܗ ܒܚܲܣܝܼܢܘܼܬܹܗ<EOS>ܥܲܠ ܫܘܼܩܵܢܵܐ ܕܫܲܒ̣ܪܲܝ ܨܸܗܝܘܿܢ ܕܐܸܬܼܩܲܛܲܠܘ ܗ̄ܘ̣ܵܐ<EOS>ܘܥܲܠ ܡܲܚܲܬ݁ܬܹܗ ܕܡܵܪܝܵܐ ܠܡܸܨܪܹܝܢ ܐܲܝܟ̣ ܥܵܪܘܿܩܵܐ<EOS>ܗܵܠܹܝܢ ܘܲܥ̈ܕܹܐ ܣܵܡܲܬ݀ ܡܸܠܬܼܵܐ ܕܲܒ̣ܗܘܿܢ ܬܫܲܪܸܐ<EOS>ܘܡܵܢܗܘܿܢ ܬܸܚܙܘܿܩ ܥܲܠ ܬܲܫܥܝܼܬܼܵܐ ܕܡܲܠܝܵܐ ܬܲܗܪܵܐ<EOS>ܠܗܵܢܵܐ ܡܹܐܡܪܵܐ ܫܲܩ̣ܠܘܼܗܝ ܙܵܘ̈ܥܹܐ ܡ̣ܢ ܪܸܥܝܵܢܵܐ<EOS>ܘܲܒ̣ܡܲܪܟܲܒ̣ܬܼܵܐ ܟܕܲܢ ܚܘܼ̈ܫܵܒܹܐ ܕܢܸܦܘܿܩ ܠܐܲܪܥܵܐ<EOS>ܗܵܢܵܐ ܫܲܪܒܵܐ ܓܵܚ̣ ܢܸܬܼܡܲܠܲܠ ܡ̣ܢ ܬܵܚܘܿܒ̣ܵܐ<EOS>ܠܵܐ ܕܹܝܢ ܬܵܚܘܿܒ̣ ܡܹܐܡܪܵܐ ܬܡܝܼܗܵܐ ܐܲܝܟ̣ ܐܵܡܘܿܪܹܗ<EOS>ܠܵܘ ܒܐܵܡܘܿܪܵܗ̇ ܕܡܸܠܬܼܵܐ ܬܚܘܿܪ ܡܵܐ ܕܡܸܬܼܐܲܡܪܵܐ<EOS>ܒܫܘܼܦܪܵܐ ܕܓ̣ܵܘ̈ܢܹܐ ܕܲܥܙܝܼܠܝܼܢ ܒܵܗ̇ ܬܗܲܪܬܲܩܢܵܐܝܼܬܼ<EOS>ܡܥܵܕܼ ܗ̄ܘ̣ ܕܢܸܫܪܸܐ ܠܐܲܬܼܪܵܐ ܙܥܘܿܪܵܐ ܡܸܕܸܡ ܪܲܒܵܐ<EOS>ܠܵܐ ܕܹܝܢ ܙܵܥܲܪ ܐܲܝܢܵܐ ܕܪܲܒܵܐ ܗ̄ܘ̣ ܡ̣ܢ ܡܵܐ ܕܲܙܥܘܿܪ<EOS>ܐܵܦ ܗܘ݀ ܡܵܪܲܢ ܒܹܝܬܼ ܢܲܓܵܪܵܐ ܫ̣ܪܵܐ ܐܲܝܟ̣ ܫܝܼܛܵܐ<EOS>ܘܗܵܫܵܐ ܫܲܪ̈ܒܵܘܗܝ ܨܹܝܕܼ ܚܲܠܵܫܵܐ ܢܡܲܠܸܠ ܐܸܢܘܿܢ<EOS>ܥܝܵܕܼܵܐ ܐܝܼܬܼ ܠܹܗ ܕܢܲܪܟܸܢ ܚܘܼܒܹܗ ܠܲܙܥܘܿܪܝܼܬܼܵܐ<EOS>ܕܲܠܪܲܒ݁ܘܼܬܼܵܐ ܕܥܵܠܡܵܐ ܢܸܒ̣ܣܘܿܪ ܐܲܝܟܵܐ ܕܐܝܼܬܹ̇ܝܗ̇<EOS>ܨܹܝܕܼ ܡܸܣܟܹ݁ܢܬܵܐ ܘܲܡܫܵܘܚܲܕܬܵܐ ܫ̣ܪܵܐ ܥܲܬ݁ܝܼܪܵܐ<EOS>ܘܗܵܪܟܵܐ ܐܲܫܪܝܼ ܫܟ̣ܝܼܢܬܵܐ ܕܡܹܐܡܪ̈ܵܘܗܝ ܨܹܝܕܼ ܬܵܚܘܿܒ̣ܵܐ<EOS>ܡܲܠܟܵܐ ܕܡܲܠܟܹ̈ܐ ܒܹܝܬܼ ܡܸܣ̈ܟܹܢܹܐ ܡܸܬܼܗܲܦܲܟ̣ ܗ̄ܘ̣ܵܐ<EOS>ܕܒܲܣܢܝܼܩܘܼܬܹܗ ܠܥܵܠܡܵܐ ܢܲܥܬܲܪ ܡܸܬܼܦܲܪܲܣ ܗ̄ܘ̣ܵܐ<EOS>ܐ̄ܬ݀ܵܐ ܗ̄ܘ̣ܵܐ ܠܝܲܠܕܵܐ ܗܵܘ̇ ܣܵܥܲܪ ܟܠ ܒܲܒ̣ܛܲܝܼܠܘܼܬܹܗ<EOS>ܘܨܹܝܕܼ ܪ̈ܲܚܝܼܩܹܐ ܫ̣ܕܼܵܐ ܐܝܼܙܓܲܕܵܐ ܢܟܲܢܸܫ ܐܸܢܘܿܢ<EOS>ܒܲܚܕܼܵܐ ܟܬܼܝܼܒ̣ܬܵܐ ܕܫܲܕܲܪ ܠܐܵܬܼܘܿܪ ܐܸܫܬܲܓ̣ܫܲܬ݀ ܗ̄ܘ̣ܵܬܼ<EOS>ܘܲܒ̣ܩܘܼܪ̈ܒܵܢܹܐ ܕܬܸܚܙܸܐ ܐܲܦܵܘ̈ܗܝ ܡܸܬܼܪܲܗܒܵܐ ܗ̄ܘ̣ܵܬܼ<EOS>ܦܵܩܘܿܕܼܘܼܬܹܗ ܚܵܘܝܼ ܒܐܵܬ݀ܵܐ ܕܡܲܠܝܵܐ ܬܲܗܪܵܐ<EOS>ܕܗ݀ܝܘܼ ܡܪܵܐ ܕܪܵܘܡܵܐ ܘܥܘܼܡܩܵܐ ܠܹܗ ܡܸܫܬܲܡܥܝܼܢ<EOS>ܚܕܼܵܐ ܐܵܬܘܼܬܼܵܐ ܕܢܘܼܗܪܵܐ ܣܪܲܛ̣ ܗ̄ܘ̣ܵܐ ܠܪܹ̈ܫܲܝ ܦܵܪܹܣ<EOS>ܘܲܛ̣ܥܲܢܘ ܘܐܲܝܬ݁ܝܼܘ ܩܘܼܪ̈ܒܵܢܲܝܗܘܿܢ ܠܲܡܩܲܪܵܒ̣ܘܼ<EOS>ܫܲܕܲܪ ܢܘܼܗܪܵܐ ܕܲܠܚܸܫܘܿܟ̣ܵܐ ܒܐܲܬܼܪܹܗ ܢܸܩܛܘܿܠ<EOS>ܘܲܒ̣ܗܵܘ̇ ܬܵܘܫܵܐ ܕܲܦܬܲܟ̣ܪܘܼܬܼܵܐ ܐܘܼܪܚܵܐ ܢܸܥܒܸ݁ܕܼ<EOS>ܚܲܕܼ ܙܲܗܪܝܼܪܵܐ ܫ̣ܕܼܵܐ ܒܹܗ ܒܐܲܬܼܪܵܐ ܡ̣ܢ ܙܲܠܝܼܩܵܘ̈ܗܝ<EOS>ܘܲܨ̣ܪܵܐ ܒܕܸܢܚܹܗ ܠܠܸܠܝܵܐ ܕܛܘܼܥܝܲܝ ܕܐܸܬܼܥܲܫܲܢ ܗ̄ܘ̣ܵܐ<EOS>ܠܟ̣ܠܹܗ ܥܵܠܡܵܐ ܐ̄ܬ݀ܵܐ ܗ̄ܘ̣ܵܐ ܕܢܲܢܗܲܪ ܒܝܼܠܝܼܕܼܘܼܬܹܗ<EOS>ܘܲܠܪܹܫ ܐܲܪܥܵܐ ܫܠܲܚ̣ ܩܲܕܼܡܵܐܝܼܬܼ ܕܬܹܐܬܸܐ ܨܐܕܼܵܘܗܝ<EOS>ܠܐܲܬܼܪܵܐ ܕܡܲܒ̣ܥܲܕܼ ܡ̣ܢ ܝܘܼܠܦܵܢܵܐ ܘܡ̣ܢ ܟܪ̈ܘܿܙܹܐ<EOS>ܫܠܝܼܚܵܐ ܕܢܘܼܗܪܵܐ ܫܲܕܲܪ ܕܢܲܝܬܹ̇ܝܘܗܝ ܢܸܬܼܟܵܘܲܢ ܗ̄ܘ̣ܵܐ<EOS>ܢܝܼܪܵܐ ܕܨܸܡ̈ܚܹܐ ܣܵܡ̣ ܥܲܠ ܟܲܬܼܦܵܐ ܕܒܲܥܪܝܼܪ̈ܵܝܹܐ<EOS>ܘܐܲܠܒܸܟ̣ ܐܸܢܘܿܢ ܐܘܼܪܚܵܐ ܕܢܹܐܬܼܘܿܢ ܨܹܝܕܼ ܦܘܼܠܚܵܢܹܗ<EOS>ܡܲܠܟܵܐ ܝ̄ܠܝܼܕܼܵܐ ܩܪܵܒ̣ܵܐ ܣܕܲܪ ܗ̄ܘ̣ܵܐ ܥܲܡ ܚܸܫܘܿܟܹ̈ܐ<EOS>ܕܲܢܚܵܘܸܐ ܗ̄ܘ̣ܵܐ ܕܓܲܒܹܗ ܩܵܐܹ̇ܡ ܥܲܠ ܙܵܟ̣ܘܿܬܼܵܐ<EOS>ܟܹܐܦܵܐ ܕܢܘܼܗܪܵܐ ܫ̣ܕܼܵܐ ܗ̄ܘ̣ܵܐ ܒܠܸܠܝܵܗ̇ ܕܲܡܓ̣ܘܼܫܘܼܬܼܵܐ<EOS>ܘܚܲܝ̈ܠܲܝ ܚܸܫܟܵܐ ܐܸܬܼܒܲܕܲܪܘ ܗ̄ܘ̣ܵܘ ܡ̣ܢ ܥܲܙܝܼܙܵܐ<EOS>ܡ̣ܢ ܙܲܠܝܼܩܵܐ ܥ̣ܒܲܕܼ ܠܹܗ ܓܹܐܪܵܐ ܢܘܼܪܵܢܵܝܵܐ<EOS>ܘܲܫ̣ܕܼܵܐ ܒܲܙܥܹܗ ܠܗܵܘ̇ ܥܲܡܛܵܢܵܐ ܕܟܲܠܕܼܵܝܘܼܬܼܵܐ<EOS>ܒܚܲܒ̣ܠܵܐ ܕܢܘܼܗܪܵܐ ܢܓܲܕܼ ܠܲܡܓ̣ܘܼ̈ܫܹܐ ܕܢܹܐܬܼܘܿܢ ܨܹܐܕܼܵܘܗܝ<EOS>ܘܲܙܟ̣ܵܐ ܒܕܸܢܚܹܗ ܠܣܸܕܼܪ̈ܲܝ ܦܵܪܹܣ ܘܐܲܦܸܩ̣ ܐܸܢܘܿܢ<EOS>ܠܡܲܢܗܵܪܘܼ ܓܹܝܪ ܠܥܵܠܡܵܐ ܟ̱ܠܹܗ ܐܸܫܬܲܕܲܪ ܗ̄ܘ̣ܵܐ<EOS>ܘܲܫܘܹܝܢ ܗ̄ܘ̣ܵܘ ܠܹܗ ܥܲܡ̈ܡܹܐ ܘܥܲܡܵܐ ܕܕܼܝܼܠܹܗ ܐܸܢܘܿܢ<EOS>ܫ̣ܪܵܐ ܗ̄ܘ̣ܵܐ ܒܥܲܡܵܐ ܘܫܲܕܲܪ ܢܹܐܬܼܘܿܢ ܥܲܡ̈ܡܹܐ ܨܹܐܕܼܵܘܗܝ<EOS>ܕܲܠܪ̈ܲܚܝܼܩܹܐ ܘܲܠܩܲܪ̈ܝܼܒܹܐ ܢܚܲܕܸܐ ܕܸܢܚܹܗ<EOS>ܣܲܩܪܵܐ ܕܢܘܼܗܪܵܐ ܫܲܕܲܪ ܡܲܠܟܵܐ ܠܒܹܝܬܼ ܚܸܫܘܿܟܹ̈ܐ<EOS>ܕܢܲܦܸܩ ܐܸܢܘܿܢ ܡ̣ܢ ܗܵܘ̇ ܠܸܠܝܵܐ ܕܚܲܦܝܼ ܐܸܢܘܿܢ<EOS>ܟܬܲܒ̣ ܐܸܓܲܪܬܵܐ ܘܫܲܕܲܪ ܠܐܲܬܼܪܵܐ ܒܝܲܕܼ ܐܝܼܙܓܲܕܵܐ<EOS>ܕܢܸܗܘܸܐ ܫܲܝܢܵܐ ܒܐܲܪܥܵܐ ܕܚܸܪܒܲܬ݀ ܒܲܡܓ̣ܘܼܫܘܼܬܼܵܐ<EOS>ܠܟ̣ܵܘܟ݁ܒ̣ܵܐ ܫܲܕܲܪ ܕܲܠܪ̈ܲܚܝܼܩܹܐ ܒܕܸܢܚܹܗ ܢܸܩܪܸܐ<EOS>ܕܐ̄ܢܵܫ ܡ̣ܢ ܐܲܪܥܵܐ ܡܚܝܼܠ ܗ̄ܘ̣ܵܐ ܕܢܹܐܙܲܠ ܢܲܝܬܸܐ ܐܸܢܘܿܢ<EOS>ܒܐܘܼܪܚܵܐ ܪܗܝܼܒ̣ܬܵܐ ܛܵܣ̣ ܐܝܼܙܓܲܕܹܗ ܩܲܠܝܼܠܵܐܝܼܬܼ<EOS>ܘܲܒ̣ܣܲܒ̣ܪ̈ܵܬܼܵܐ ܫܲܦܝܼܪ̈ܵܬܼܵܐ ܠܐܲܬܼܪܵܐ ܫܲܓ̣ܫܹܗ<EOS>ܘܡܵܢܵܐ ܗ̄ܘ̣ܵܬܼ ܟܲܝ ܥܸܠܬܹܗ ܕܟ̣ܵܘܟ݁ܒ̣ܵܐ ܕܐܸܫܬܲܕܲܪ ܗ̄ܘ̣ܵܐ<EOS>ܘܡܸܛܠ ܡܵܢܵܐ ܩܪܵܐ ܠܲܡܓ̣ܘܼ̈ܫܹܐ ܒܕܸܢܚܹܗ ܪܲܒܵܐ<EOS>ܠܡܘܿܢ ܠܵܐ ܢܒ̣ܝܼܵܐ ܐܲܝܟ̣ ܕܲܒ̣ܢܝܼܢܘܹܐ ܐܲܟ̣ܪܸܙ ܬܲܡܵܢ<EOS>ܐܵܘ ܟܵܪܘܿܙܵܐ ܐܲܝܟ̣ ܒܲܪ ܡܲܬܲܝ ܣܲܒܲܪ ܐܸܢܘܿܢ<EOS>ܠܡܘܿܢ ܠܵܐ ܢܚܸܬܼ ܗ̄ܘ̣ܵܐ ܐܲܝܟ̣ ܐܹܫܲܥܝܵܐ ܘܐܲܠܸܦ̣ ܐܸܢܘܿܢ<EOS>ܕܒ̣ܵܛ̇ܢܵܐ ܒܬܼܘܼܠܬܵܐ ܘܝܵܠܕܵܐ ܡܲܠܟܵܐ ܕܠܵܐ ܙܘܼܘܵܓ̣ܵܐ<EOS>ܠܡܘܿܢ ܠܵܐ ܒܸܚܫܲܬ݀ ܐܘܼܪܚܵܐ ܠܬܲܡܵܢ ܕܲܢܒ̣ܝܼܘܼܬܼܵܐ<EOS>ܘܲܒ̣ܓܸܠܝܵܢܹ̈ܝܗ̇ ܐܲܠܵܗܵܝܹ̈ܐ ܩܪܵܬ݀ ܠܲܡܓ̣ܘܼ̈ܫܹܐ<EOS>ܠܐܲܝܢܵܐ ܦܘܼܪܣܵܐ ܟܵܘܟܲܒ̣ ܢܘܼܗܪܵܐ ܢܚܸܬܼ ܒܵܬܲܪܗܘܿܢ<EOS>ܘܒܲܐܝܢܵܐ ܩܵܠܵܐ ܣܒܲܪܬܼܵܐ ܕܝܲܠܕܵܐ ܙܪܲܥ̣ ܒܐܸܕܼܢܲܝ̈ܗܘܿܢ<EOS>ܫܠܝܼܚܵܐ ܕܐܸܠܵܐ ܒܕܸܢܚܹܗ ܠܵܐ ܡܡܲܠܸܠ ܗ̄ܘ̣ܵܐ<EOS>ܐܲܝܟܲܢ ܐܲܟ̣ܪܸܙ ܡܲܠܦܵܢܘܼܬܼܵܐ ܘܐܸܬܼܩܲܒܲܠ ܗ̄ܘ̣ܵܐ<EOS>ܠܡܘܿܢ ܠܵܐ ܢܒ̣ܝܼܵܐ ܐܸܫܬܲܕܲܪ ܗ̄ܘ̣ܵܐ ܐܲܝܟܲܢ ܕܐܸܡ̇ܪܹܬܼ<EOS>ܐܸܠܵܐ ܟܵܘܟ݁ܒ̣ܵܐ ܡܲܠܝܼ ܐܘܼܪܚܵܐ ܕܟ̣ܵܪܘܿܙܘܼܬܼܵܐ<EOS>ܗܵܪܟܵܐ ܥܸܠܬܼܵܐ ܐܸܫܬܲܟ̣ܚܲܬ݀ ܠܵܗ̇ ܠܟܲܠܕܼܵܝܘܼܬܼܵܐ<EOS>ܕܲܒ̣ܚܘܼܫܒܵܢܵܐ ܚܙܵܬ݀ ܒܹܝܬܼ ܝܲܠܕܹ̈ܐ ܘܠܵܐ ܒܲܢܒ̣ܝܼܵܐ<EOS>ܡ̣ܢ ܡܲܚܪܘܼܬܼܵܐ<EOS>ܡܲܚܵܪܘܼܬܼܵܐ؟ ܘܲܠܡܲܚܵܪܘܼܬܼܵܐ؟ ܝܲܠܕܹܗ ܕܡܲܠܟܵܐ ܐܸܬܼܒܲܕܲܩ ܠܵܗ̇<EOS>ܘܲܠܒܹܝܬܼ ܝܲܠܕܹ̈ܐ ܙܸܕܼܩܹ̈ܐ ܝܸܗܒܲܬ݀ ܕܫܲܪܝܼܪܝܼܢ ܠܲܡ<EOS>ܚܲܟ݁ܝܼܡ ܠܸܒܵܐ ܒܕܼܝܼܠܵܗ̇ ܨܵܕܵܗ̇ ܠܲܡܨܲܢܲܥܬܵܐ<EOS>ܠܵܐ ܕܹܝܢ ܝܸܕܼܥܲܬ݀ ܐܲܝܟܲܢ ܚܲܒ̣ܫܵܗ̇ ܒܐܘܼܡܵܢܘܼܬܼܵܗ̇<EOS>ܒܙܲܝܢܵܐ ܨܢܝܼܥܵܐ ܕܲܡܪܝܼܩ ܗ̄ܘ̣ܵܐ ܠܵܗ̇ ܙܟ̣ܵܗ̇ ܘܐܸܬܼܟܲܒ̣ܫܲܬ<EOS>ܒܕܼܝܼܠܵܗ̇ ܩܲܛ̣ܠܵܗ̇ ܐܲܝܟ̣ ܕܲܠܓ̣ܘܼܠܝܵܕܼ ܓܲܢ̄ܒܵܪܵܐܝܼܬܼ<EOS>ܒܓ̣ܵܘ ܣܘܼܪ̈ܓܵܕܹܐ ܕܟܲܠܕܼܵܝܘܼܬܼܵܐ ܟܡܸܢ ܝܘܼܠܦܵܢܵܐ<EOS>ܘܲܠܡܲܚܪܘܼܬܼܵܐ<EOS>ܡܲܚܵܪܘܼܬܼܵܐ؟ ܘܲܠܡܲܚܵܪܘܼܬܼܵܐ؟ ܐܲܛ̣ܥܝܼ ܘܢܲܓ̣ܕܵܗ̇ ܒܵܬܲܪ<EOS>ܩܘܼܫܬܵܐ<EOS>ܟܡܹܐܢܵܐ ܥ̣ܒܲܕܼ ܗ̄ܘ̣ܵܐ ܫܪܵܪܵܐ ܘܲܛ̣ܫܵܐ ܒܹܝܬܼ ܡܲܠܘܵܫܹ̈ܐ<EOS>ܘܨܵܕܼ ܡ̣ܢ ܬܲܡܵܢ ܠܲܡܓ̣ܘܼܫܘܼܬܼܵܐ ܘܕܲܒ̣ܪܵܗ̇ ܥܲܡܹܗ<EOS>ܡܸܟܲܠ ܢܲܟ̣ܠܵܗ̇ ܐܲܝܟ̣ ܫܵܠܹ̇ܡ ܠܵܗ̇ ܥܲܕܼ ܨܵܐܹ̇ܕܼ ܠܵܗ̇<EOS>ܘܡ̣ܢ ܕܐܸܬܼܚܲܒ̣ܫܲܬ݀ ܢܲܓ̣ܕܵܗ̇ ܨܹܐܕܼܵܘܗܝ ܕܬܸܘܗܸܐ ܕܝܼܠܹܗ<EOS>ܐܵܦ ܨܲܝܵܕܵܐ ܠܸܩܛܵܐ ܪܵܡܹܐ ܕܲܡܫܲܓܸܫ ܒܹܗ<EOS>ܘܲܠܟ̣ܠ ܓܸܢܣܵܐ ܒܐܘܼܟ̣ܠܵܐ ܕܪܵܚܹ̇ܡ ܡܲܛܥܸܐ ܚܵܒܹ̇ܫ<EOS>ܝܵܕܲܥ̇ ܗ̄ܘ̣ ܓܹܝܪ ܕܐܸܠܵܐ ܡܫܲܓܸܫ ܐܵܦܠܵܐ ܨܵܐܹ̇ܕܼ<EOS>ܘܡܸܛܠ ܗܵܢܵܐ ܠܓܸܢܣܵܐ ܒܓܸܢܣܹܗ ܒܕܼܝܼܠܹܗ ܫܲܕܸܠ̣<EOS>ܐܲܝܢܵܐ ܠܸܩܛܵܐ ܐܝܼܬܼ ܗ̄ܘ̣ܵܐ ܕܲܢܨܘܼܕܼ ܠܲܡܓ̣ܘܼܫܘܼܬܼܵܐ<EOS>ܐܸܠܵܐ ܡܸܕܸܡ ܡ̣ܢ ܡܲܠܘܸܫܹܐ ܕܪܸܚܡܲܬ݀ ܐܸܢܘܿܢ<EOS>ܪܸܓ݁ܬܼܵܗ̇ ܝܲܗ̄ܒ̣ ܠܵܗ̇ ܥܲܕܼ ܐܵܚܹ̇ܕܼ ܠܵܗ̇ ܬܹܐܬܸܐ ܨܐܕܼܵܘܗܝ<EOS>ܕܥܵܪܩܵܐ ܗ̄ܘ̣ܵܬܼ ܠܵܗ̇ ܡ̣ܢ ܨܲܝܵܕܼܵܗ̇ ܐܸܠܘܼ ܝܸܕܼܥܲܬ݀<EOS>ܐܸܠܘܼ ܕܝܼܠܵܗ̇ ܠܵܐ ܚ̣ܵܘܝܼ ܠܵܗ̇ ܠܵܐ ܩܲܒܸ݁ܠܬܹܗ<EOS>ܘܡܸܛܠܗܵܢܵܐ ܥܝܵܕܼܵܗ̇ ܝܲܗ̄ܒ̣ ܠܵܗ̇ ܥܲܕܼ ܡܸܬ݁ܬܲܚܕܵܐ<EOS>ܠܵܐ ܡܩܲܒ݁ܠܵܐ ܗ̄ܘ̣ܵܬܼ ܡܲܠܦܵܢܘܼܬܼܵܐ ܡ̣ܢ ܐܹܫܲܥܝܵܐ<EOS>ܐܵܦܠܵܐ ܝܵܘܢܵܢ ܐܸܠܘܼ ܐܲܟ̣ܪܸܙ ܫܸܡܥܲܬ݀ ܡܸܠܵܘ̈ܗܝ<EOS>ܡܓ̣ܘܼܫܘܼܬܼܵܐ ܓܹܝܪ ܠܘܼܩܒܲܠ ܡܘܼܫܹܐ ܐܝܼܬܼ ܠܵܗ̇ ܣܸܦܪܹ̈ܐ<EOS>ܘܠܵܐ ܡܸܬܼܪܲܡܝܵܐ ܨܹܝܕܼ ܝܘܼܠܦܵܢܵܐ ܕܒܹܝܬܼ ܐܲܕܼܘܿܢܲܝ<EOS>ܟܲܠܕܵܝܘܼܬܼܵܐ ܕܲܠܩܘܼܒ̣ܠܵܗ̇ ܗ̄ܝܼ ܕܲܢܒ̣ܝܼܘܼܬܼܵܐ<EOS>ܘܐܸܠܘܼ ܢܒ̣ܝܹ̈ܐ ܣܲܒ݁ܪܘܼܗ̇ ܡܸܕܸܡ ܪܸܓ̣ܡܲܬ݀ ܐܸܢܘܿܢ<EOS>ܠܵܐ ܨܵܠ̇ܝܵܐ ܗ̄ܘ̣ܵܬܼ ܐܸܕܼܢܵܗ̇ ܠܡܘܼܫܹܐ ܕܬܸܫܡܲܥ ܡܸܢܹܗ<EOS>ܕܬܸܫܪܸܐ ܡܸܠܵܘ̈ܗܝ ܝܲܨܝܼܦܵܐ ܗ̄ܘ̣ܵܬܼ ܒܐܘܼܡܵܢܘܼܬܼܵܗ̇<EOS>ܥܲܠ ܒܹܝܬܼ ܒܲܠܕܹ̈ܐ ܘܥܲܠ ܡܲܠܘܵܫܹ̈ܐ ܐܝܼܬܼ ܠܵܗ̇ ܥܲܡܠܵܐ<EOS>ܘܡܸܛܠ ܗܵܢܵܐ ܒܗܵܘ̇ ܡܵܐ ܕܗܵܪܓܵܐ ܨܵܕܵܗ̇ ܩܘܼܫܬܵܐ<EOS>ܨܹܝܕܼ ܢܲܗܝܼܪܹ̈ܐ ܨܠܸܐ ܪܸܥܝܵܢܵܗ̇ ܬܚܘܼܪ ܐܸܢܘܿܢ<EOS>ܘܡܸܢܗܘܿܢ ܘܲܒ̣ܗܘܿܢ ܨܲܦ̣ܚܵܗ̇ ܩܘܼܫܬܵܐ ܒܲܡܗܝܼܪܘܼܬܹܗ<EOS>ܒܟ̣ܵܘ̈ܟ݁ܒܹܐ ܚܵܝ̇ܪܵܐ ܘܲܒ̣ܡܸܢܝܵܢܵܐ ܕܚܘܼܫܒܵܢܲܝ̈ܗܘܿܢ<EOS>ܘܢܲܟ̣ܠܵܗ̇<EOS>ܘܢܵܟ̣ܠܹܗ̇<EOS> ܩܘܼܫܬܵܐ ܕܬܸܚܙܹܝܘܗܝ ܬܲܡܵܢ ܥܲܕܼ ܚܵܒܹ̇ܫ ܠܵܗ̇<EOS>ܡ̣ܢ ܡܵܘܙܲܠܬܵܐ ܐܝܼܬܼ ܠܵܗ̇ ܚܲܝܠܵܐ ܥܲܠ ܕܘܼܒܵܪܹ̈ܐ<EOS>ܘܒ̣ܵܗ̇ ܕܸܢܚܲܬ݀ ܠܵܗ̇ ܣܒܲܪܬܹܗ ܕܲܒ̣ܪܵܐ ܕܬܸܚܙܸܐ ܐܲܦܵܘ̈ܗܝ<EOS>ܪܩܝܼܥܵܐ ܗ̄ܘ̣ܵܐ ܣܸܦ̣ܪܵܗ̇ ܘܲܒ̣ܢܲܗܝܼܪ̈ܵܘܗܝ ܩܵܪܝܵܐ ܟܠܝܘܿܡ<EOS>ܘܒܹܗ ܚ̣ܘܵܝܼ ܠܵܗ̇ ܚܲܟ݁ܝܼܡ ܠܸܒܵܐ ܡܲܠܟ݁ܘܼܬܹܗ<EOS>ܥܲܠ ܡܲܪܕܝܼܬܼܵܐ ܕܚܲܝ̈ܠܵܘܵܬܼܵܐ ܣܝܼܡ ܒܘܼܝܵܢܵܗ̇<EOS>ܘܒܲܐܝܠܹܝܢ ܘܲܥ̈ܕܹܐ ܘܐܲܝܟܵܐ ܪܵܕܹܝܢ ܒܲܫܒ̣ܝܼܠܲܝ̈ܗܘܿܢ<EOS>ܬܪܸܥܣܲܪ ܒܵܬܹ̈ܐ ܘܲܡܕܲܒ݁ܪ̈ܵܢܹܐ ܫܲܒ̣ܥܵܐ ܣܵܡܲܬ݀<EOS>ܘܡܸܢܗܘܿܢ ܫܵܩ̇ܠܵܐ ܥܸܠܬܼܵܐ ܬܡܲܠܸܠ ܥܲܠ ܒܹܝܬܼ ܝܲܠܕܹ̈ܐ<EOS>ܒܓ̣ܵܘ ܩܸܪܝܵܢܵܐ ܝܑܼܬܸܒ̣ ܩܘܼܫܬܵܐ ܘܝܲܗ̄ܒ̣ ܠܵܗ̇ ܢܲܦ̮ܫܹܗ<EOS>ܕܲܒ̣ܡܵܐ ܕܝܸܠܦܲܬ݀ ܬܸܬ݁ܨܝܼܕܼ ܬܸܥܘܿܠ ܬܸܚܙܸܐ ܠܲܒ̣ܪܵܐ<EOS>ܐܸܠܘܼ ܐ̄ܡܲܪ ܠܵܗ̇ ܢܒ̣ܝܼܵܐ ܕܒ̣ܵܛ̇ܢܵܐ ܒܬܼܘܼܠܬܵܐ ܒܲܝܗܘܼܕܼ<EOS>ܠܵܐ ܩܲܒܸ݁ܠܬܹܗ ܐܸܢ ܡܲܠܘܵܫܵܐ ܠܵܐ ܡܲܦܸܣ ܗ̄ܘ̣ܵܐ<EOS>ܡܲܪܝܼܕܼܵܐ ܗ̄ܘ̣ܵܬܼ ܡ̣ܢ ܩܸܪܝܵܢܵܐ ܕܲܢܒ̣ܝܼܘܼܬܼܵܐ<EOS>ܘܲܒ̣ܗܸܓ̣ܝܵܢܵܐ ܕܚܲܝ̈ܠܵܘܵܬܼܵܐ ܣܪܝܼܚ ܗ̄ܘ̣ܵܐ ܠܸܒܵܗ̇<EOS>ܘܟܲܕܼ ܦܲܩܝܼܪܵܐ ܘܚܵܝ̇ܪܵܐ ܒܚܸܠܩܹ̈ܐ ܐܲܝܟ̣ ܪܸܥܝܵܢܵܗ̇<EOS>ܟܵܘܟܲܒ̣ ܢܘܼܗܪܵܐ ܪܡܲܙ ܠܵܗ̇ ܒܢܸܟ̣ܠܵܐ ܕܡܲܠܟܵܐ ܒܲܝܗܘܼܕܼ<EOS>ܫܒܸܐ ܗ̄ܘ̣ܵܐ ܠܸܒܵܗ̇ ܥܲܠ ܚܘܼܫ̈ܒܵܢܹܐ ܕܐܘܼܡܵܢܘܼܬܼܵܗ̇<EOS>ܘܲܒ̣ܗܘܿܢ ܝܼܠܦܲܬ݀ ܕܲܕܼܢܲܚ̣ ܡܲܠܟܵܐ ܐܲܝܟ̣ ܕܐܸܡܲܪܝܼܢܲܢ<EOS>ܘܲܟ̣ܒܲܪ ܐܲܚܲܝ̈ ܒܠܸܠܝܵܐ ܕܝܲܠܕܹܗ ܕܗܵܘ̇ ܦܵܪܹܩ ܟܠ<EOS>ܟ̱ܠܵܗ̇ ܓܘܼܕܵܐ ܕܲܡܓ̣ܘܼܫܘܼܬܼܵܐ ܚܙܵܬ݀ ܡܲܠܘܵܫܹ̈ܐ<EOS>ܩܘܼܫܬܵܐ ܪܲܟܸܒ̣ ܥܸܠܬܼܵܐ ܕܡܸܕܸܡ ܘܐܲܦܸܩ̣ ܐܸܢܘܿܢ<EOS>ܕܲܟ̣ܢܝܼܫܵܐܝܼܬܼ ܢܸܬܼܚܵܘܸܐ ܠܗܘܿܢ ܬܲܗܪܵܐ ܪܲܒܵܐ<EOS>ܘܟܲܕܼ ܡܵܢܹ̇ܝܢ ܗ̄ܘ̣ܵܘ ܫܵܥܲܝ̈ ܠܸܠܝܵܐ ܘܚܘܼܫܒܵܢܲܝ̈ܗܘܿܢ<EOS>ܘܢܵܛ̇ܪܝܼܢ ܙܲܒ̣̈ܢܹܐ ܕܐܲܝܟܵܐ ܕܐܸܡܲܬܼܝ ܘܡܵܢܵܐ ܪܵܕܹܝܢ<EOS>ܗܵܝܕܹܝܢ ܕܸܢܚܵܐ ܐܲܠܵܗܵܝܵܐ ܫܓܲܪ ܠܲܡܦܹܐܕܼܵܐ<EOS>ܘܟ̣ܵܘܟ݁ܒ̣ܵܐ ܚܲܕܼܬܼܵܐ ܛܒܲܥ̣ ܚܵܘܝܼ ܠܗܘܿܢ ܒܹܝܬܼ ܡܸܢ̈ܝܵܢܹܐ<EOS>ܒܕܼܘܼܟ݁ܬܼܵܐ ܝ̄ܕܼܝܼܥܬܵܐ ܝܼܕܥܬܐ<EOS> ܕܥܵܒ̣ܕܝܼܢ ܓܲܕܹ̈ܐ ܐܲܝܟ̣<EOS>ܡܸܠܲܬܼܗܘܿܢ<EOS>ܩ̣ܵܡ ܗ̄ܘ̣ܵܐ ܢܘܼܗܪܵܐ ܕܝܲܠܕܹܗ ܕܡܲܠܟܵܐ ܢܚܵܘܸܐ ܐܸܢܘܿܢ<EOS>ܒܡܵܐ ܕܠܵܐ ܫܲܪܝܼܪ ܥܲܠ̣ ܗ̄ܘ̣ܵܐ ܫܪܵܪܵܐ ܕܢܲܝܬܸܐ ܐܸܢܘܿܢ ܠܵܐ<EOS>ܓܹܝܪ ܐܝܼܬܼ ܗ̄ܘ̣ܵܐ ܡܨܝܼܕܬܵܐ ܐ̄ܚܪܹܬܼܵܐ ܕܬܸܚܒ݁ܘܿܫ ܐܸܢܘܿܢ<EOS>ܩ̣ܵܡ ܗ̄ܘ̣ܵܐ ܟܵܘܟ݁ܒ̣ܵܐ ܕܲܦܐܸܐ ܒܢܘܼܗܪܹܗ ܘܪܲܒ݁ ܒܲܚܙܵܬܹܗ<EOS>ܘܥܲܙܝܼܙ ܕܸܢܚܹܗ ܘܕܼܵܠܹ̇ܩ ܙܝܼܘܹܗ ܘܨܵܡܲܚ̇ ܫܘܼܦܪܹܗ<EOS>ܘܲܫܓ̣ܝܼܪ ܕܸܠܩܹܗ ܘܝܵܩ̇ܕܝܼܢ ܨܸܡܚܵܘ̈ܗܝ ܘܲܬܼܡܝܼܗ ܚܵܙܘܹܗ<EOS>ܘܝܼܚܝܼܕܼܵܝܵܐ ܗ̄ܘ̣ ܘܲܕ݁ܕܵܡܹ̇ܐ ܠܹܗ ܐ̄ܚܪܹܢܵܐ ܠܵܐ ܐܝܼܬܼ<EOS>ܚܙܵܬܼܵܐ ܚܕܲܬܵܐ ܫܸܓ̣ܫܲܬ݀ ܐܸܢܘܿܢ ܠܲܡܥܲܩܵܒ̣ܘܼ<EOS>ܘܲܒ̣ܣܸܦܪ̈ܲܝܗܘܿܢ ܠܵܐ ܐܸܫܟܲܚ̣ܘ ܗ̄ܘ̣ܵܐ ܫܲܪܒܹܗ ܡܵܢܵܘ<EOS>ܐܲܣ̣ܓܝܼܘ ܫܲܐܸܠܘ ܥܲܠ ܓܸܠܝܵܢܵܐ ܬܡܝܼܗܵܐ ܕܲܚ̣ܙܵܘ<EOS>ܘܠܵܐ ܣܦܲܩ̣ܘ ܣܸܦ̣ܪܹ̈ܝܗ̇ ܕܟܲܠܕܵܝܘܼܬܼܵܐ ܕܢܸܫܬܲܥܘܿܢܵܝܗܝ<EOS>ܨܲܠܡܵܐ ܕܢܘܼܗܪܵܐ ܐܲܪܗܸܒ̣ ܐܸܢܘܿܢ ܕܲܢܨܘܼܪܘܼܢܵܝܗܝ<EOS>ܘܟ̣ܠܗܘܿܢ ܓܵܘ̈ܢܹܐ ܕܟܲܠܕܼܵܝܘܼܬܼܵܐ ܠܵܐ ܚܲܒ̣ܫܘܼܗܝ ܗ̄ܘ̣ܵܘ<EOS>ܘܐܲܟ̣ܡܵܐ ܕܗܵܠܹܝܢ ܡܸܬܼܐܲܡܪ̈ܵܢ ܗ̄ܘܲܝ̈ ܡ̣ܢ ܟܲܠܕܼܵܝܹ̈ܐ<EOS>ܕܡܵܢ ܟܲܝ ܘܐܲܝܟܲܢ ܘܡܲܢ̣ܘܼ ܘܐܲܝܟܵܐ ܕܢܲܚ̣ ܦܵܪܘܿܩܵܐ<EOS>ܡܸܕܸܡ ܪܲܒܵܐ ܐ̄ܬ݀ܵܐ ܠܹܗ ܠܥܵܠܡܵܐ ܒܝܲܠܕܹܗ ܚܲܕܼܬܼܵܐ<EOS>ܘܪܹܫܵܢܘܼܬܼܵܐ ܐܝܼܬܼ ܠܹܗ ܕܢܹܐܚܘܿܕܼ ܕܐܲܪܥܵܐ ܟ̱ܠܵܗ̇<EOS>ܐ̄ܢܵܫ ܓܲܢ̄ܒܵܪܵܐ ܐܸܬ݀ܵܐ ܠܝܲܠܕܵܐ ܐܲܝܟ̣ ܕܐܲܕܼܪܸܟ̣ܢܲܢ<EOS>ܘܟ̣ܠܗܘܿܢ ܣܵܘ̈ܦܹܐ ܡܸܫܬܲܡܥܝܼܢ ܠܹܗ ܡܵܐ ܕܐܸܫܬܲܡܲܗ<EOS>ܫܵܩܵܐ ܪܵܡܬܼܵܐ ܕܸܢܚܲܬ݀ ܝܵܘܡܵܢ ܡ̣ܢ ܝܑܼܠܝܼ̈ܕܹܐ<EOS>ܘܬܼܵܓܹܗ ܕܢܸܡܪܘܿܕܼ ܡܸܫܬܲܥܒܲܕܼ ܠܵܗ̇ ܡܵܐ ܕܐܸܬܼܓܲܠܝܲܬ݀<EOS>ܐ̄ܢܵܫ ܥܲܙܝܼܙܵܐ ܕܐܵܚܹ̇ܕܼ ܥܵܠܡܵܐ ܒܓܲܢ̄ܒܵܪܘܼܬܹܗ<EOS>ܝܑܼܠܝܼܕܼܸ ܗܵܫܵܐ ܢܥܲܩܸܒ̣ ܢܸܚܙܸܐ ܡܲܢ̣ܘܼ ܘܐܲܝܟܵܘ<EOS>ܬܵܓܹܗ ܕܗܵܢܵܐ ܟܠܗܘܿܢ ܬܵܓܹ̈ܐ ܢܵܦ̇ܠܝܼܢ ܩܘܼܕܼܡܵܘܗܝ<EOS>ܢܩܲܕܸܡ ܢܿܐܙܲܠ ܢܸܣܲܒ̣ ܡܸܕܸܡ ܘܲܢܩܲܪܸܒ̣ ܠܹܗ<EOS>ܠܟ̣ܠܗܘܿܢ ܥܲܡܡܹ̈ܐ ܕܐܲܪܥܵܐ ܟܵܒܹ̇ܫ ܡܵܐ ܕܐܸܬܼܥܲܠܲܡ<EOS>ܢܹܐܙܲܠ ܢܸܥܒܸ݁ܕܼ ܚܘܼܒܵܐ ܨܹܐܕܼܵܘܗܝ ܥܲܕܼ ܝܲܠܘܼܕܼܵܐ ܗ̄ܘ̣ܵܐ<EOS>ܒܪܝܼܬܼܵܐ ܟ̱ܠܵܗ̇ ܪܵܝܒܵܐ ܒܕܸܢܚܹܗ ܡܵܐ ܕܪܸܓ̣ܫܲܬ݀ ܒܹܗ<EOS>ܢܗܸܐ ܩܲܕܼܡܵܝܹ̈ܐ ܘܗܵܐ ܚ̣ܵܘܝܼܢܲܢ ܚܘܼܒܵܐ ܬܲܡܵܢ<EOS>ܠܡܲܠܟܹ̈ܐ ܡܫܲܥܒܸܕܼ ܘܲܠܪܹ̈ܫܵܢܹܐ ܒܢܝܼܪܹ̈ܗ ܟܵܕܹܢ<EOS>ܬܵܘ ܢܸܣܓ݁ܘܿܕܼ ܠܹܗ ܡ̣ܢ ܚܹܐܪܘܼܬܼܵܐ ܘܠܵܐ ܒܲܩܛܝܼܪܵܐ<EOS>ܪܹ̈ܫܹܐ ܕܐܲܪܥܵܐ ܗܵܘܹ̇ܝܢ ܥܲܒ̣̈ܕܹܐ ܠܪܹܫܵܢܘܼܬܹܗ<EOS>ܢܸܗܘܸܐ ܒܘܼܟ̣ܪܹ̈ܐ ܘܲܒ̣ܩܘܼܪ̈ܒܵܢܹܐ ܢܸܚܙܸܐ ܐܲܦܵܘ̈ܗܝ<EOS>ܒܪܝܼܬܼܵܐ ܡܕܲܒܲܪ ܘܲܠܣܸ̈ܓ̣ܕܵܬܼܵܐ ܕܥܲܡ̈ܡܹܐ ܫܵܩܹ̇ܠ<EOS>ܢܸܩܕܲܘܿܡ ܘܢܸܣܓ݁ܘܿܕܼ ܘܗܵܐ ܐܸܬܼܚܲܙܝܲܬ݀ ܫܲܦܝܼܪܘܼܬܲܢ<EOS>ܢܹܐܙܲܠ ܢܲܟ̣ܬܸܒ̣ ܐܲܪܥܲܢ ܒܲܫܡܹܗ ܗܵܐ ܡ̣ܢ ܗܵܫܵܐ<EOS>ܥܲܕܼ ܠܵܐ ܪܵܝ̇ܒ݁ܝܼܢ ܥܲܡ̈ܡܹܐ ܒܫܸܡܥܵܐ ܕܓܲܢ̄ܒܵܪܘܼܬܹܗ<EOS>ܢܵܘܒܸ݁ܠ ܕܲܗܒ̣ܵܐ ܘܢܸܫܕܸܐ ܩܕܼܵܡܵܘܗܝ ܐܲܝܟ̣ ܠܐܝܼܩܵܪܹܗ<EOS>ܕܡܵܐ ܕܐܸܬܼܓܲܢ̄ܒܲܪ ܥܲܠ ܡܲܠܟ݁ܘܼܬܹܗ ܢܚܘܼܢ ܠܐܲܪܥܲܢ<EOS>ܐܘܼܡܵܢܘܼܬܲܢ ܝܵܪܒܵܐ ܒܗܵܕܹܐ ܕܐܲܪܓܸܫܢܲܢ ܒܹܗ<EOS>ܘܡ̣ܢ ܕܐܲܪܓܸܫܢܲܢ ܗܵܕܹܐ ܦܲܐܝܵܐ ܕܠܵܐ ܢܫܘܼܛܝܼܘܗܝ<EOS>ܒܝܼܠܝܼܕܘܼܬܹܗ ܢܝܲܩܪܝܼܘܗܝ ܗܵܫܵܐ ܐܲܝܟܵܐ ܕܐܝܼܬܼܵܘܗܝ<EOS>ܘܲܒ̣ܡܲܠܟ݁ܘܼܬܹܗ ܡܵܐ ܕܐܸܬܼܓܲܠܝܲܬ݀ ܦܵܪܲܥ̇ ܗ̄ܘ̣ ܠܲܢ<EOS>ܥܲܕܼܠܵܐ ܐܵܬܹ̇ܝܢ ܡܲܠܟܹ̈ܝܗ̇ ܕܐܲܪܥܵܐ ܒܩܘܼܪ̈ܒܵܢܲܝܗܘܿܢ<EOS>ܗܵܢܵܐ ܕܝܼܠܲܢ ܢܸܗܘܸܐ ܒܘܼܟ̣ܪܵܐ ܘܢܸܬܼܩܲܪܲܒ̣ ܠܹܗ<EOS>ܥܲܕܼ ܠܵܐ ܨܵܝ̇ܒ݁ܝܼܢ ܥܲܡ̈ܡܹܐ ܨܹܐܕܼܵܘܗܝ ܒܐܝܼܩܵܪܲܝܗܘܿܢ<EOS>ܢܒܲܟܲܪ ܢܵܘܒܸ݁ܠ ܕܲܫܢܵܐ ܪܲܒܵܐ ܘܢܸܚܙܸܐ ܐܲܦܵܘ̈ܗܝ<EOS>ܥܲܕܼܠܵܐ ܡܸܬ݁ܬ݁ܫܝܼܛ ܕܲܗܒ̣ܵܐ ܒܓܲܙܵܘ̈ܗܝ ܥܲܡ ܣܝܗܼܡܵܬܼܵܐ<EOS>ܗܵܢܵܐ ܕܝܼܠܲܢ ܢܸܥܘܿܠ ܨܐܕܼܵܘܗܝ ܐܲܝܟ̣ ܒܲܟܵܪܵܐ<EOS>ܥܲܕܼܠܵܐ ܐܵܬܼ̈ܝܵܢ ܟܠ ܓܵܙܪ̈ܵܬܼܵܐ ܪ̈ܲܚܝܼܩܵܬܼܵܐ<EOS>ܐܲܪܥܲܢ ܬܹܐܙܲܠ ܬܸܣܲܒ̣ ܡܸܕܸܡ ܘܲܬܼܩܲܪܸܒ̣ ܠܹܗ<EOS>ܥܲܕܼܠܵܐ ܙܵܝܚ̇ܝܼܢ ܥܲܡܡܹ̈ܐ ܕܢܹܐܬܼܘܿܢ ܡ̣ܢ ܟܠ ܣܵܘ̈ܦܝܼܢ<EOS>ܒܝܲܕܼ ܡܲܕܲܐܬܼܵܐ ܢܝܲܩܪܝܼܘܗܝ ܐܲܬܼܪܲܢ ܗܵܐ ܡ̣ܢ ܗܵܫܵܐ<EOS>ܥܲܕܼܠܵܐ ܚܲܒ̣ܨ̇ܝܼܢ ܟܵܢܫܹ̈ܐ ܚܕܼܵܕܹ̈ܐ ܥܲܠ ܐܸܣܟ݁ܘܼܦܬܹܗ<EOS>ܡ̣ܢ ܥܵܠܘܿܠܹ̈ܐ ܕܒܲܝܬܹܗ ܢܸܗܘܸܐ ܚܢܲܢ ܩܲܕܼ̈ܡܵܝܹܐ<EOS>ܥܲܕܼܠܵܐ ܡܟܲܒܸܫ ܒܘܼܟ̣̈ܢܹܐ ܕܐܲܪܥܵܐ ܒܚܲܣܝܼܢܘܼܬܹܗ<EOS>ܣܝܼܥܬܲܢ ܬܹܐܙܲܠ ܬܸܦܸܠ ܩܘܼܕܼܡܵܘܗܝ ܡ̣ܢ ܨܸܒ̣ܝܵܢܵܗ̇<EOS>ܟܵܘܟ݁ܒ̣ܵܐ ܕܨܸܡܚܹܗ ܣܲܓܝܼ ܥܲܙܝܼܙ ܡ̣ܢ ܕܝܼܠܝܼ̈ܕܹܐ<EOS>ܢܥܲܩܸܒ̣ ܡܸܟܹܝܠ ܕܐܲܝܟܵܘ ܡܲܠܟܵܐ ܘܢܸܡܛܸܐ ܨܹܐܕܼܵܘܗܝ<EOS>ܪܲܒ݁ ܗ̄ܘ̣ ܫܲܪܒܹ݁ܗ ܕܟ̣ܵܘܟܲܒ̣ ܢܘܼܗܪܵܐ ܡ̣ܢ ܣܘܼܟܵܠܵܐ<EOS>ܘܲܕܼܠܵܐ ܐܸܪܕܸܐ ܒܝܲܡܵܐ ܕܡܹܐܡܪܹܗ ܠܵܐ ܡܸܫܟܲܚ ܐ̄ܢܵܐ<EOS>ܚܲܠܛܹܗ ܠܗܵܘܢܵܐ ܥܲܡ ܐܸܣܦܹܝܪܵܐ ܗܵܝ̇ ܕܲܡܓ̣ܘܼ̈ܫܹܐ<EOS>ܘܗܵܐ ܡܢܲܬܸܦ ܠܹܗ ܕܥܲܡܗܘܿܢ ܢܹܐܙܲܠ ܒܐܘܼܪܚܵܐ ܕܐܲܪܡ̱ܝܼܘ<EOS>ܒܚܲܒ̣ܠܵܐ ܕܚܘܼܒܵܐ ܦܲܟ̣ܪܹܗ ܠܗܵܘܢܵܐ ܘܢܲܓ̣ܕܹܗ ܨܹܐܕܼܵܘܗܝ<EOS>ܐܲܝܟ̣ ܕܲܒ̣ܢܘܼܗܪܹܗ ܢܓܲܕܼ ܠܲܡܓ̣ܘܼ̈ܫܹܐ ܘܲܕܼܒܲܪ ܐܸܢܘܿܢ<EOS>ܒܚܘܼܒܵܐ ܡܵܕܹܝܢ ܫܘܼܡܥܘܼܢܝ ܐܲܢ̄ܬ݁ܘܿܢ ܐܲܝܟ̣ ܕܐܵܡܲܪ ܐ̄ܢܵܐ<EOS>ܕܐܸܠܵܐ ܒܚܘܼܒܵܐ ܡܸܠܬܼܵܐ ܕܬܲܗܪܵܐ ܠܵܐ ܡܸܫܬܲܡܥܵܐ<EOS>ܐܲܝܢܵܐ ܕܡܲܚܸܒ̣ ܡܸܫܟܲܚ ܝܲܬ݁ܝܼܪ ܡ̣ܢ ܝܘܼܠܦܵܢܵܐ<EOS>ܕܚܘܼܒܵܐ ܗ̄ܘ̣ ܦܵܬܲܚ̇ ܬܲܪܥܵܐ ܠܡܸܠܬܼܵܐ ܠܡܸܬܼܩܲܒܵܠܘܼ<EOS>ܠܐܲܝܢܵܐ ܕܠܵܐ ܨܗܸܐ ܐܵܦܠܵܐ ܡܲܝ̈ܵܐ ܒܲܣܝܼܡܝܼܢ ܠܹܗ<EOS>ܠܲܨ̈ܗܲܝܵܐ ܓܹܝܪ ܡܲܦܨܲܚ ܫܸܩܝܵܐ ܕܦܵܓܲܥ̇ ܒܗܘܿܢ<EOS>ܟܠ ܡܲܢ ܕܲܨܗܸܐ ܢܹܐܬܸܐ ܘܢܸܫܬܸܐ ܡ̣ܢ ܝܘܼܠܦܵܢܵܐ<EOS>ܢܸܒ̣ܥܵܐ ܗ̄ܘ̣ ܚܲܠܝܵܐ ܕܨܲܗܝܵܗ̇ ܕܢܲܦ̮ܫܵܐ ܡܸܬܼܦܲܝܲܓ̣ ܒܹܗ<EOS>ܢܘܼܗܪܵܐ ܗ̄ܘ̣ ܕܲܡܕܼܝܼܩ ܥܲܠ ܝܲܕܼ̈ܥܵܬܼܵܐ ܘܡܵܪܹܩ ܠܗܹܝܢ<EOS>ܘܲܒ̣ܫܡܲܥܬܵܐ ܕܠܵܗ̇ܩܵܐ ܡܸܢܹܗ ܫܘܼܦܪܹ̈ܐ ܦܵܪܹܣ<EOS>ܦܵܥܠܵܐ ܗ̄ܘ̣ ܕܲܚܦܝܼܛ ܥܲܠ ܝܘܼܬܼܪ̈ܵܢܹܐ ܕܟ̣ܠ ܫܵܡܘܿܥܵܘ̈ܗܝ<EOS>ܟܲܕܼ ܠܵܐ ܒܵܥܹ̇ܐ ܐܲܓ̣ܪܵܐ ܡ̣ܢ ܐ̄ܢܵܫ ܢܸܬܼܦܲܢܸܐ ܠܹܗ<EOS>ܡܸܛܠܵܬܼܢܘܿܢ ܩܵܡ̣ ܝܘܼܠܦܵܢܵܐ ܬܪܲܥ̣ ܡܲܒ݁ܘܼܥܹܗ<EOS>ܕܠܵܐ ܕܡ̈ܝܼܢ ܐܸܫܬܵܘ ܡ̣ܢ ܚܲܠܝܘܿܬܹܗ ܕܢܸܒ̣ܥܵܐ ܪܲܒܵܐ<EOS>ܡܵܛܠܵܬܼܟ̣ܘܿܢ ܐܵܦ ܐܲܠܵܗܵܐ ܫܲܕܲܪ ܠܲܒ̣ܪܹܗ<EOS>ܘܐܸܬ݀ܵܐ ܠܝܲܠܕܵܐ ܕܐܲܢ̄ܬ݁ܘܿܢ ܬܸܚܘܿܢ ܒܝܼܠܝܼܕܼܘܼܬܹܗ<EOS>ܡܸܛܠܵܬܼܟ̣ܘܿܢ ܐܲܙܠܸܓ̣ ܢܘܼܗܪܵܐ ܒܹܝܬܼ ܚܸܫܘܿܟ̣ܵܐ<EOS>ܕܬܸܚܙܘܿܢ ܐܘܼܪܚܵܐ ܐܲܝܟܲܢ ܪܵܕܼܝܵܐ ܠܒܹܝܬܼ ܡܲܠܟ݁ܘܼܬܼܵܐ<EOS>ܡܸܛܠܵܬܼܟ̣ܘܿܢ ܟܵܘܟܲܒ̣ ܢܘܼܗܪܵܐ ܕܢܲܚ̣ ܡ̣ܢ ܪܵܘܡܵܐ<EOS>ܕܲܢܣܲܒܲܪ ܗ̄ܘ̣ܵܐ ܝܲܠܕܹܗ ܪܲܒܵܐ ܕܗܵܘ̇ ܦܵܪܹܩ ܟܠ<EOS>ܡܸܛܠܵܬܼܟ̣ܘܿܢ ܫܲܕܲܪ ܡܲܠܟܵܐ ܢܘܼܗܪܵܐ ܚܲܕܼܬܼܵܐ<EOS>ܕܢܸܩܪܸܐ ܒܕܸܢܚܹܗ ܠܟ̣ܠܗܘܿܢ ܥܲܡ̈ܡܹܐ ܘܲܢܟܲܢܸܫܟ̣ܘܿܢ<EOS>ܒܟ̣ܠܗܘܿܢ ܦܘܼܪ̈ܣܹܐ ܒܥ̇ܵܐ ܕܢܵܘܬܲܪܟ̣ܘܿܢ ܗܵܘ̇ ܚܵܐܹ̇ܢ ܟܠ<EOS>ܕܲܒ̣ܟ̣ܠ ܥܸܠ̈ܠܵܢ ܐܲܢ̄ܬ݁ܘܿܢ ܬܸܚܘܿܢ ܡܵܛܠܵܬܹܗ<EOS>ܚ̣ܙܵܘ ܒܹܝܬܼ ܕܸܢܚܹܗ ܕܟ̣ܵܘܟܲܒ̣ ܢܘܼܗܪܵܐ ܡܓ̣ܘܼ̈ܫܹܐ ܘܲܬܼܗܲܪܘ<EOS>ܕܲܒ̣ܙܲܠܝܼܩܵܘ̈ܗܝ ܡܲܪܗܸܒ̣ ܗ̄ܘ̣ܵܐ ܠܗܘܿܢ ܥܲܙܝܼܙܵܐܝܼܬܼ<EOS>ܝܑܼܠܸܦ̣ܘ ܡܸܢܹܗ ܕܐܸܬ݀ܵܐ ܡܲܠܟܵܐ ܐܲܝܟ̣ ܕܲܫܡܲܥܬ݁ܘܿܢ<EOS>ܘܣܵܡ̣ܘ ܐܲܦܲܝ̈ܘܿܢ ܢܹܐܙܠ̄ܘܼܢ ܨܹܐܕܼܵܘܗܝ ܐܲܝܟ̣ ܕܐܸܬܼܐܲܡܪܲܬ݀<EOS>ܐܲܣܓܝܼܘ ܥܲܩܸܒ̣ܘ ܕܐܲܝܢܵܘ ܐܲܬܼܪܹܗ ܘܒܲܐܝܢܵܐ ܗ̄ܘ̣ ܥܲܡܵܐ<EOS>ܘܲܒ̣ܣܸܦ̣ܪ̈ܲܝܗܘܿܢ ܗܵܕܹܐ ܒܥܵܬܼܵܐ ܠܵܐ ܐܸܫܬܲܟ̣ܚܲܬ݀<EOS>ܐܲܣܓ݁ܝܼܘ ܫܲܐܸܠ̣ܘ ܗܵܢܵܐ ܠܗܵܢܵܐ ܚܲܨܝܼܦܵܐܝܼܬܼ<EOS>ܘܲܗܦܲܟ̣ ܢܹܐܦܲܠ ܗܵܢܵܐ ܡ̣ܢ ܗܵܘ̇ ܢܲܗܝܼܪܵܐܝܼܬܼ<EOS>ܫܲܓ̣ܫܵܗ̇ ܠܟ̣ܠܵܗ̇ ܟܲܠܕܵܝܘܼܬܼܵܐ ܘܲܠܝܘܼܠܦܵܢܵܗ̇<EOS>ܕܢܸܚܙܘܿܢ ܐܲܝܟܵܘ ܐܲܬܼܪܹܗ ܕܡܲܠܟܵܐ ܕܲܚ̣ܙܵܘ ܕܸܢܚܹܗ<EOS>ܘܲܟ̣ܒܲܪ ܐܸܫܟܲܚ̣ܘ ܟܲܕܼ ܒܵܥܹ̇ܝܢ ܗ̄ܘ̣ܵܘ ܒܲܟ̣ܬܼܵܒܲܝ̈ܗܘܿܢ<EOS>ܗܵܝ̇ ܕܐܸܡܲܪ ܗ̄ܘ̣ܵܐ ܠܒ̣ܵܠܵܩ ܒܸܠܥܲܡ ܟܲܕܼ ܐܸܬܼܢܲܒ݁ܝܼ<EOS>ܢܸܕܼܢܲܚ ܟܵܘܟ݁ܒ̣ܵܐ ܠܲܡ ܡ̣ܢ ܝܲܥܩܘܿܒ̣ ܐܲܟ̣ܪܸܙ ܬܲܡܵܢ<EOS>ܘܲܢܩܘܼܡ ܪܹܫܵܐ ܡ̣ܢ ܝܑܼܣܪܵܝܹܠ ܡܢܝܢܐ<EOS> ܟܕ<EOS> ܝܙ<EOS> ܓܲܢ̄ܒܵܪܵܐܝܼܬܼ<EOS>ܐ̄ܚܝܼܕܼܝܼܢ ܗ̄ܘ̣ܵܘ ܠܹܗ ܥܲܡ̈ܡܹܐ ܠܒܸܠܥܲܡ ܐܲܝܟ̣ ܕܲܠܪܲܒܵܐ<EOS>ܩܵܨܘܿܡܵܐ ܗ̄ܘ̣ܵܐ ܘܲܠܗܘܿܢ ܡܸܠܵܘ̈ܗܝ ܝܲܩܝܼܪ̈ܵܢ ܗ̄ܘܲܝ̈<EOS>ܘܟܲܕܼ ܕܵܠ̣ ܨܹܐܕܼܵܘܗܝ ܗܵܘܦܵܐ ܩܲܠܝܼܠ ܕܲܢܒ̣ܝܼܘܼܬܼܵܐ<EOS>ܐܲܝܟ̣ ܕܲܠܩܸܨ̈ܡܹܐ ܚܲܫ̣ܒ݁ܘܼܗ̇ ܠܡܸܠܬܹܗ ܕܫܲܪܝܼܪܵܐ ܗ̄ܘ̣ܵܬܼ<EOS>ܡܸܛܠ ܟܵܘܟ݁ܒ̣ܵܐ ܡܸܢܹܗ ܝܑܼܠܸܦ̣ܘ ܡ̣ܢ ܡܲܢ ܕܵܢܲܚ̇<EOS>ܘܲܕܼܠܵܐ ܥܲܡܠܵܐ ܠܡܸܠܬܹܗ ܐܲܫܲܪܘ ܥܲܡ̈ܡܹܐ ܕܐܲܪܥܵܐ<EOS>ܕܡ̣ܢ ܝܑܼܣܪܵܝܹܠ ܩܵܐܹ̇ܡ ܪܹܫܵܐ ܐܸܫܬܲܡܥܲܬ݀ ܗ̄ܘ̣ܵܬܼ<EOS>ܘܪܹ̈ܫܲܝ ܦܵܪܹܣ ܣܵܡ̣ܘ ܐܲܦܲܝ̈ܗܘܿܢ ܕܢܹܐܙܠ̄ܘܿܢ ܨܹܐܕܼܵܘܗܝ<EOS>ܛܲܝܸܒ̣ܘ ܗ̄ܘ̣ܵܘ ܠܹܗ ܕܲܫ̈ܢܹܐ ܠܡܲܠܟܵܐ ܕܢܸܬܼܝܲܩܲܪ ܗ̄ܘ̣ܵܐ<EOS>ܕܲܒ̣ܩܘܼܪ̈ܒܵܢܹܐ ܢܸܥܠܘܼܢ ܨܹܐܕܼܵܘܗܝ ܡܵܐ ܕܲܚܙܵܐܘܼܗܝ<EOS>ܘܟܲܕܼ ܝܲܨܝܼܦܝܼܢ ܥܲܠ ܩܘܼܪ̈ܒܵܢܹܐ ܠܲܡܛܲܝܵܒ̣ܘܼ<EOS>ܩܘܼܫܬܵܐ ܩܵܡ̣ ܗ̄ܘ̣ܵܐ ܢܲܠܸܦ ܐܸܢܘܿܢ ܡܘܿܢ ܙܵܕܹܩ ܠܗܘܿܢ<EOS>ܦܬܲܚܘ ܣܝܼ̈ܡܵܬܼܟ̣ܘܿܢ ܘܐܵܘܒܸ݁ܠܘ ܕܲܗܒ̣ܵܐ ܕܡܲܠܟܵܐ ܗ̄ܘ̣ ܪܲܒܵܐ<EOS>ܘܣܲܒ̣ܘ ܠܹܗ ܡܘܼܪܵܐ ܕܲܩܛܝܼܠܵܐ ܬܘܼܒ̣ ܐܝܼܬܼ ܠܹܗ ܕܢܸܗܘܸܐ<EOS>ܠܒ̣ܘܿܢ̄ܬܵܐ ܚܵܫ̇ܚܵܐ ܠܐܝܼܩܵܪܹܗ ܬܘܼܒ̣ ܕܐܵܦ ܐܲܠܵܗܵܐ ܗ̄ܘ̣<EOS>ܥܸܛܪܵܐ ܘܡܘܼܪܵܐ ܘܕܲܗܒ̣ܵܐ ܐܵܘܒܸ݁ܠܘ ܢܸܬܼܩܲܪܲܒ̣ ܠܹܗ<EOS>ܫܩܲܠ̣ܘ ܗ̄ܘ̣ܵܘ ܓܲܙܵܐ ܕܐܲܒ̣ܵܗܲܝ̈ܗܘܿܢ ܟܲܕܼ ܚܵܝ̇ܪܝܼܢ ܗ̄ܘ̣ܵܘ<EOS>ܠܲܡܩܲܪܵܒ̣ܘܼ ܠܡܲܠܟܵܐ ܪܲܒܵܐ ܩܘܼܪ̈ܒܵܢܲܝܗܘܿܢ<EOS>ܛܥܲܢ̣ܘ ܐܝܼܩܵܪܹ̈ܐ ܘܲܠܒܲܟ̣ܘ ܐܘܼܪܚܵܐ ܠܡܸܣܲܩ ܠܲܝܗܘܼܕܼ<EOS>ܕܲܠܝܼܠܘܼܕܼܵܐ ܒܐܲܬܼܪܹܗ ܢܸܚܙܘܿܢ ܥܲܡ ܩܘܼܪ̈ܒܵܢܹܐ<EOS>ܩܵܡ̣ ܐܝܼܙܓܲܕܵܐ ܘܲܒ̣ܙܲܠܝܼܩܵܘ̈ܗܝ ܐܲܪܗܸܒ̣ ܐܸܢܘܿܢ ܕܠܵܐ ܢܸܬ݁ܬܵܘܗܘܼܢ ܢܸܬ݁ܬܲܗܘܿܢ؟ <EOS>ܡ̣ܢ ܡܹܐܙܲܠܬܵܐ ܕܐܸܬ݁ܛܲܝܲܒ̣ܘ ܗ̄ܘ̣ܵܘ<EOS>ܪܵܒܲܬ݀ ܦܵܪܹܣ ܡ̣ܢ ܩܘܼܪ̈ܒܵܢܹܝܗ̇ ܕܲܡܓ̣ܘܼܫܘܼܬܼܵܐ<EOS>ܕܲܒ̣ܛܘܼ̈ܝܵܒܹܐ ܕܪܹ̈ܫܲܝ ܐܲܪܥܵܐ ܐܸܬ݁ܛܲܝܲܒ̣ܘ ܗ̄ܘ̣ܵܘ<EOS>ܟ̱ܠܹܗ ܐܲܬܼܪܵܐ ܝܲܗ̄ܒ̣ ܡܲܕܲܐܬܼܵܐ ܕܲܢܫܲܕܲܪ ܠܹܗ<EOS>ܠܡܲܠܟܵܐ ܝ̄ܠܝܼܕܼܵܐ ܕܲܚ̣ܙܵܘ ܕܸܢܚܹܗ ܒܡܲܠܘܵܫܲܝ̈ܗܘܿܢ<EOS>ܐܸܙܕܵܘܲܕܼܘ ܗ̄ܘ̣ܵܘ ܒܲܫܝܪ̈ܵܬܼܵܐ ܣܲܓܝܼ݁̈ܐܵܬܼܵܐ<EOS>ܕܢܸܣܩܘܿܢ ܢܸܚܙܘܿܢ ܡܲܠܟܵܐ ܣܓ̣ܝܼܕܼܵܐ ܕܲܕܼܢܲܚ̣ ܒܲܝܗܘܼܕܼ<EOS>ܗܘ݀ܵܘ ܟܵܪ̈ܘܿܙܹܐ ܟܲܕܼ ܪܵܕܹܝܢ ܗ̄ܘ̣ܵܐ ܒܹܝܬܼ ܐܘܼܪ̈ܚܵܬܼܵܐ<EOS>ܠܲܡܣܲܒܵܪܘܼ ܕܸܢܚܹܗ ܕܡܲܠܟܵܐ ܠܥܵܠܡܵܐ ܟ̱ܠܹܗ<EOS>ܪܵܚܡܲܬܼ ܪܚܡܲܬ݁<EOS>ܫܘܼܒ̣ܚܵܐ ܐܘܼܡܵܢܘܼܬܼܗܘܿܢ ܚܲܦܛܲܬ݀ ܚܛ̣ܦܬ݁<EOS> ܐܸܢܘܿܢ<EOS>ܕܠܵܐ ܢܟܲܣܘܿܢ ܗ̄ܘ̣ܵܘ ܥܸܠܬܼܵܐ ܕܣܵܠܩ̇ܝܼܢ ܡܸܛܠܵܬܼܵܗ̇<EOS>ܢܸܫܬܲܡܗܘܼܢ ܗ̄ܘ̣ܵܘ ܝܲܕܘܼ̈ܥܬܼܵܢܹܐ ܒܟ̣ܠ ܐܲܬܼܪ̈ܵܘܿܢ<EOS>ܐܲܣܓ݁ܝܼܘ ܡܲܠܸܠ̣ܘ ܥܲܠ ܗܵܘ̇ ܕܸܢܚܵܐ ܕܲܢܓܲܕܼ ܐܸܢܘܿܢ<EOS>ܐܲܩܝܼܡ ܐܸܢܘܿܢ ܩܘܼܫܬܵܐ ܒܕܼܝܼܠܗܘܿܢ ܥܲܠ ܪܵܡܘܼܬܼܵܐ<EOS>ܕܲܒ̣ܗܵܝ̇ ܥܸܠܬܼܵܐ ܣܒܲܪܬܹܗ ܕܲܒ̣ܪܵܐ ܬܸܬܼܡܲܠܲܠ ܗ̄ܘ̣ܵܬܼ<EOS>ܟܲܕܼ ܚܵܙ̇ܩܝܼܢ ܐܵܦ ܟܲܕܼ ܫܵܪܹܝܢ ܫܲܪܒܹ݁ܗ ܐܲܪܡ̣ܝܼܘ<EOS>ܕܨܹܝܕܼ ܓܲܢ̄ܒܵܪ ܕܝܼܠܝܼܕܼ ܒܲܗܘܼܕܼ ܐܝܼܬܹܝܗ̇ ܐܘܼܪܚܲܢ<EOS>ܥܲܠ ܐܘܼܪ̈ܚܵܬܼܗܘܿܢ ܡܲܠܦܵܢܘܼܬܹܗ ܡܸܬ݁ܕܲܢܚܵܐ ܗ̄ܘ̣ܵܬܼ<EOS>ܘܲܒ̣ܘܲܥܕܲܝ̈ܗܘܿܢ ܦܸܬܼܓ̣ܵܡܲܝ̈ܗܘܿܢ ܡܸܫܬܲܡܥܝܼܢ ܗ̄ܘ̣ܵܘ<EOS>ܒܟ̣ܠ ܐܵܘܵܢܵܐ ܣܒܲܪܬܼܵܐ ܙܪܲܥ̣ܘ ܒܹܗ ܟܲܕܼ ܫܵܪܹܝܢ ܗ̄ܘ̣ܵܘ<EOS>ܐܵܦ ܟܲܕܸ ܚܵܙ̇ܩܝܼܢ ܐܲܪܡ̣ܘ ܫܲܪܒܵܐ ܕܝܼܠܝܼܕܼܘܼܬܹܗ<EOS>ܒܡܝܼ̈ܠܹܝܗ̇ ܕܐܘܼܪܚܵܐ ܟܵܪܘܿܙܘܼܬܼܗܘܿܢ ܡܸܬܼܦܲܫܛܵܐ ܗ̄ܘ̣ܵܬܼ<EOS>ܘܲܒ̣ܡܲܣ̈ܝܘܿܢܹܐ ܗܵܢܘܿܢ ܫܲܪ̈ܒܹܐ ܡܸܬܼܠܲܥܙܝܼܢ ܗ̄ܘ̣ܵܘ<EOS>ܪܵܒ̣ܘ ܡܸܢܗܘܿܢ ܐܲܬܼܪ̈ܵܘܵܬܼܵܐ ܘܥܵܡܘܿܪ̈ܲܝܗܘܿܢ<EOS>ܘܝܼܠܸܦ̣ܘ ܫܲܪ̈ܒܹ݁ܐ ܥܲܡ̈ܡܹܐ ܕܐܲܪܥܵܐ ܒܫܘܼܐܵܠܲܝܗܘܿܢ<EOS>ܐܲܪܡ̣ܝܼܘ ܕܸܚܠܵܐ ܥܲܠ ܥܵܡܘܿܪܹ̈ܐ ܕܲܡܕܼܝܼ̈ܢܵܬܼܵܐ<EOS>ܟܲܕܼ ܡܸܫܬܲܥܹܝܢ ܥܲܠ ܡܵܘܠܵܕܹܗ ܕܡܲܠܟܵܐ ܪܲܒܵܐ<EOS>ܬܲܒ̣ܪܘܼܗܝ ܠܸܒܵܐ ܕܡܲܠܟܹ̈ܐ ܕܲܥ̣ܒܲܪܘ ܒܲܬܼܚܘܼܡܲܝ̈ܗܘܿܢ<EOS>ܒܛܸܒܹ݁ܗ ܕܡܲܠܟܵܐ ܕܡܸܫܬܲܥܹܝܢ ܗ̄ܘ̣ܵܘ ܥܲܠ ܡܵܘܠܵܕܹܗ<EOS>ܐܲܪܡ̣ܝܼܘ ܪܘܼܚܵܐ ܕܫܲܠܝܼܛܵܢܹ̈ܐ ܕܣܲܒܲܪܘ ܐܸܢܘܿܢ<EOS>ܕܐ̄ܢܵܫ ܡ̣ܢ ܝܑܼܗܘܼܕܼ ܐܝܼܬܼ ܠܹܗ ܕܢܿܐܚܘܿܕܼ ܟܠ ܐܲܬܼܪ̈ܵܘܵܢ<EOS>ܪܥܸܠ̣ܘ ܗ̄ܘ̣ܵܘ ܬܵܓܹ̈ܐ ܕܡܵܪ̈ܵܘܵܬܼܵܐ ܡ̣ܢ ܡܸܠܲܝ̈ܗܘܿܢ<EOS>ܕܟܲܕܼ ܕܲܚܝܼܠܝܼܢ ܡܸܫܬܲܥܹܝܢ ܗ̄ܘ̣ܵܘ ܥܲܠ ܡܵܘܠܵܕܹܗ<EOS>ܣܒܲܪܬܼܵܐ ܚܕܲܬܵܐ ܒܲܡܓ̣ܘܼܫܘܼܬܼܵܐ ܡܸܬܼܟܲܪܙܵܐ ܗ̄ܘ̣ܵܬܼ<EOS>ܘܝܲܠܕܹܗ ܕܡܲܠܟܵܐ ܒܐܲܬܼܪ̈ܵܘܵܬܼܵܐ ܡܸܬܼܡܲܠܲܠ ܗ̄ܘ̣ܵܐ<EOS>ܚܛܲܦ̣ ܗ̄ܘ̣ܵܐ ܐܸܢܘܿܢ ܩܘܼܫܬܵܐ ܕܢܸܗܘܘܿܢ ܠܹܗ ܠܗ ܐܦ<EOS> ܟܵܪ̈ܘܿܙܹܐ<EOS>ܘܟܲܕܼ ܠܵܐ ܡܦܵܣܝܼܢ ܢܹܐܡܪܘܿܢ ܫܲܪ̈ܒܵܘܗܝ ܥܲܬ݁ܝܼܪܵܐܝܼܬܼ<EOS>ܢܟܲܠ̣ ܗ̄ܘ̣ܵܐ ܫܪܵܪܵܐ ܠܟܲܠܕܼܵܝܘܼܬܼܵܐ ܬܫܲܒܲܚ ܢܲܦ̮ܫܵܗ̇<EOS>ܘܲܒ̣ܗܵܝ̇ ܥܸܠܬܼܵܐ ܙܡܲܪܬܹܗ ܠܲܒ̣ܪܵܐ ܒܐܲܬܼܪ̈ܵܘܵܬܼܵܐ<EOS>ܝܑܼܕܲܥܢܲܢ ܠܲܡ ܕܲܕܼܢܲܚ̣ ܡܲܠܟܵܐ ܒܐܲܪܥܵܐ ܕܲܝܼܗܘܼܕܼ<EOS>ܕܲܒ̣ܡܲܠܘܵܫܹ̈ܐ ܚܙܲܝܢܲܢ ܕܸܢܚܹܗ ܒܲܡܗܝܼܘܼܬܲܢ<EOS>ܥܲܠ ܕܲܢܫܲܒ݁ܚܘܼܢ ܠܐܘܼܡܵܢܘܼܬܼܗܘܿܢ ܕܲܟ̣ܡܵܐ ܝܼܕܸܥܲܬ݀<EOS>ܐܲܣܓܝܼܘ ܡܲܠܸܠ̣ܘ ܫܲܪ̈ܒܵܘܗܝ ܕܲܒ̣ܪܵܐ ܒܟ̣ܠܵܗ̇ ܐܘܼܪܚܵܐ<EOS>ܕܢܲܚ̣ ܓܲܢ̄ܒܵܪܵܐ ܕܫܪܹܐ ܒܝܲܠܕܹܗ ܡܲܠܘܵܫܲܝ̈ܗܘܿܢ<EOS>ܘܲܡܣܲܒ݁ܪܝܼܢ ܠܹܗ ܒܐܲܬܼܪ̈ܵܘܵܬܼܵܐ ܒܦܸܬܼܓ̣ܵܡܲܝ̈ܗܘܿܢ<EOS>ܐ̄ܬ݀ܵܐ ܚܲܟ݁ܝܼܡܵܐ ܕܢܸܠܚܸܐ ܕܲܦܹ̈ܐ ܕܟܲܠܕܼܵܝܘܼܬܼܵܐ<EOS>ܘܲܥܒ̣ܝܼܕܼܝܼܢ ܠܹܗ ܣܵܗ̈ܕܹܐ ܡܓ̣ܘܼ̈ܫܹܐ ܕܢܸܫܬܲܥܘܿܢܵܝܗܝ<EOS>ܩܵܡ̣ ܐܲܪܕܸܟ̣ܠܵܐ ܥܲܠ ܒܸܢܝܢܵܗ̇ ܕܲܡܓ̣ܘܼܫܘܼܬܼܵܐ<EOS>ܕܢܸܣܬ݁ܘܿܪ ܢܲܚܸܬܼ ܘܲܥܒ̣ܝܼܕܼܝܼܢ ܠܹܗ ܦܵܥ̈ܠܹܐ ܢܸܥܩܘܿܪ<EOS>ܘܲܡܩܲܠܣܝܼܢ ܠܹܗ ܕܢܸܗܘܘܿܢ ܣܵܗܕܵܘ̈ܗܝ ܐܵܦ ܒܲܪ̈ܵܝܹܐ<EOS>ܕܐܸܬ݀ܵܐ ܢܒܲܛܸܠ ܡܸܢܝܵܢܲܝܗܘܿܢ ܒܝܼܠܝܼܕܼܘܼܬܹܗ<EOS>ܛ̣ܥܵܘ ܒܹܗ ܡܓ̣ܘܼ̈ܫܹܐ ܡ̣ܢ ܛܵܥܝܘܼܬܼܵܐ ܕܐܲܚܝܼܕܼܝܼܢ ܗ̄ܘ̣ܵܘ<EOS>ܘܐܲܥܸܠ̣ ܐܸܢܘܿܢ ܠܐܘܼܪܚܵܐ ܕܩܘܼܫܬܵܐ ܘܟܸܢ ܐܲܪܓܸܫ̣ܘ ܒܹܗ<EOS>ܒܲܥܪܝܼܪ̈ܵܝܹܐ ܫܩܲܠ̣ܘ ܗ̄ܘ̣ܵܘ ܢܝܼܪܵܐ ܥܲܠ ܨܵܘܪ̈ܲܝܗܘܿܢ<EOS>ܘܲܒ̣ܦܘܼܠܚܵܢܹܗ ܫܲܪܝܼܘ ܢܸܠܐܘܿܢ ܢܐܠܘܢ<EOS> ܒܐܘܼܪܚܵܐ ܕܐܲܪܡܝܼܘ<EOS>ܙܲܡ̣ܪܙܼܗܝ ܠܲܒ̣ܪܵܐ ܥܲܠ ܐܘܼܪ̈ܚܵܬܼܵܐ ܒܲܝܢܵܬܼ ܥܲܡ̈ܡܹܐ<EOS>ܘܲܡܛܵܘ ܠܲܝܗܘܼܕܼ ܐܲܪܥܵܐ ܕܛܸܠܡܲܬ݀ ܟܠ ܥܲܠ̈ܠܵܬܼܵܐ<EOS>ܚ̣ܙܵܘ ܕܲܒ̣ܗܝܼܠܵܐ ܘܲܪܡܸܐ ܫܸܬܼܩܵܐ ܥܲܠ ܚܲܟ݁ܝܼܡܹ̈ܝܗ̇<EOS>ܘܠܵܐ ܪܓ̣ܝܼܫܝܼܢ ܒܹܗ ܒܡܲܠܟܵܐ ܕܐܸܬ݀ܵܐ ܕܢܸܦܪܘܿܩ ܐܸܢܘܿܢ<EOS>ܕܲܡܝܼܟ̣ܵܐ ܗ̄ܘ̣ܵܬܼ ܐܸܡܵܐ ܕܡܲܠܟܵܐ ܘܛܲܒ݁ܝܼܥ ܠܸܒܵܗ̇<EOS>ܘܐܸܬ݀ܵܘ ܡܓ̣ܘܼ̈ܫܹܐ ܩ̣ܪܵܘ ܠܵܗ̇ ܒܐܸܕܼܢܵܗ̇ ܘܟܸܢ ܐܲܥܝܼܪܘܼܗ̇<EOS>ܫܓ̣ܝܼܫܵܐ ܦܵܪܹܣ ܒܛܸܒܹ݁ܗ ܕܡܲܠܟܵܐ ܕܲܕܼܢܲܚ̣ ܒܐܲܬܼܪܵܐ<EOS>ܘܲܒ̣ܢܲܝ̈ ܐܲܬܼܪܵܐ ܒܠܲܥ̣ܘ ܒܲܬܼܘܵܪܵܐ ܘܠܵܐ ܐܲܪܓܸܫ̣ܘ ܒܹܗ<EOS>ܐܸܡܵܐ ܕܚܲܢ̈ܦܹܐ ܫܲܕܪܲܬ݀ ܙܸܒ̣ܕܵܐ ܠܚܲܬܼܢܵܐ ܡܲܠܟܵܐ<EOS>ܘܟܲܠܬܼܵܐ ܕܝܵܬܼܒܵܐ ܒܓ̣ܵܘ ܩܲܝܛܘܿܢܵܗ̇ ܠܵܐ ܪܓ̣ܝܼܫܵܐ ܒܹܗ<EOS>ܒܲܪ̄ܬܼ ܟܲܠܕܼܵܝܹ̈ܐ ܫܲܕܪܲܬ݀ ܕܲܫܢܹ̈ܐ ܨܹܝܕܼ ܦܵܪܘܿܩܵܐ<EOS>ܘܒܲܪ̄ܬܼ ܐܲܒ̣ܪܵܗܵܡ ܕܲܒ̣ܒܲܝܬܹܗ ܗ̄ܘ̣ܵܬܼ ܠܵܐ ܝܲܩܪܬܹܗ<EOS>ܥܘܼܪ̈ܠܹܐ ܛܥܝܼܢܝܼܢ ܩܘܼܪ̈ܒܵܢܲܝܗܘܿܢ ܠܲܡܩܲܪܵܒ̣ܘ<EOS>ܘܫܝܼܛ ܠܲܓ̣ܙܝܼܪܹ̈ܐ ܛܸܒܹ݁ܗ ܕܡܲܠܟܵܐ ܘܠܵܐ ܡܸܬܼܡܲܠܲܠ<EOS>ܒܢܲܝ̈ ܢܘܼܟ̣ܪ̈ܵܝܹܐ ܛܪܝܼܕܼܝܼܢ ܒܐܘܼܪܚܵܐ ܨܹܝܕܼ ܥܲܙܝܼܙܵܐ<EOS>ܘܲܪܡܸܐ ܫܸܠܝܵܐ ܥܲܠ ܒܲܝ̈ܬܵܝܹܐ ܘܠܵܐ ܡܓ̣ܝܼܒ̣ܝܼܢ ܠܹܗ<EOS>ܐ̄ܬ݀ܵܘ ܠܐܘܿܪܸܫܠܸܡ ܘܲܛ̣ܪܲܦܘ ܬܲܪ̈ܥܹܐ ܒܫܘܼܐܵܠܲܝ̈ܗܘܿܢ<EOS>ܕܩܘܼܡܘ ܚܵܘܵܘ ܠܲܢ ܐܲܝܟܵܘ ܡܲܠܟܵܐ ܕܲܕܼܢܲܚ ܠܐܲܪܥܵܐ<EOS>ܐܸܬ݁ܬ݁ܙܝܼܥܲܬ݀ ܗ̄ܘ̣ܵܬܼ ܪܵܚܡܲܬܼ ܫܸܢܬܼܵܐ ܡ̣ܢ ܩܵܠܲܝ̈ܗܘܿܢ<EOS>ܘܲܕܼܠܵܐ ܪܸܓ̣ܫܲܬ݀ ܒܲܣ̣ܪܵܗ̇ ܩܘܼܫܬܵܐ ܩܕܼܵܡ ܪ̈ܲܚܝܼܩܹܐ<EOS>ܢܵܕܲܬ݀ ܩܵܡܲܬ݀ ܡ̣ܢ ܕܲܡܟ݁ܘܼܬܼܵܐ ܘܲܥܢܵܬ݀ ܐܸܢܘܿܢ<EOS>ܠܵܐ ܕܹܝܢ ܪܸܓ̣ܫܲܬ݀ ܐܸܠܘܼ ܗܸܢܘܿܢ ܠܵܐ ܐܲܥܝܼܪܘܼܗ̇<EOS>ܐ̄ܬ݀ܵܘ ܪ̈ܲܚܝܼܩܹܐ ܠܲܡܣܲܒܵܪܘܼ ܠܟ̣ܠ ܩܲܪ̈ܝܼܒܹܐ<EOS>ܥܲܠ ܡܵܘܠܵܕܹܐ ܕܲܕܼܢܲܚ ܒܹܝܬܼ ܫܘܼܩܲܝ̈ܗܘܿܢ<EOS>ܕܲܡܝܼܟ̣ ܐܲܬܼܪܵܗ̇ ܕܲܢܒ̣ܝܼܘܼܬܼܵܐ ܡ̣ܢ ܬܸܫܒ݁ܘܿܚܬܵܐ<EOS>ܘܒܲܡܓ̣ܘܼܫܘܼܬܼܵܐ ܣܒܲܪܬܹܗ ܕܲܒ̣ܪܵܐ ܡܸܙܕܲܡܪܵܐ ܗ̄ܘ̣ܵܬܼ<EOS>ܒܵܗ̇ܠܝܼܢ ܣܵܦܪܹ̈ܐ ܕܪܹ̈ܫܲܝ ܕܪ̈ܝܫܝ<EOS> ܘܪܹ̈ܫܲܝ؟ <EOS> <EOS> ܥܲܡܵܐ<EOS>ܘܣܵܒܲܝ̈ ܨܸܗܝܘܿܢ<EOS>ܘܲܒ̣̈ܢܲܝ ܦܵܪܹܣ ܫܲܓ̣ܫܘܼܗ̇ ܠܐܲܪܥܵܐ ܕܡܲܠܟܵܐ ܒܲܝܗܘܼܕܼ<EOS>ܡ̣ܢ ܒܲܪ̈ܵܝܹܐ ܣܒܲܪܬܼܵܐ ܥܸܠܲܬ݀ ܨܹܝܕܼ ܓܵܘܵܝܹ̈ܐ<EOS>ܕܢܸܗܘܘܿܢ ܥܲܡ̈ܡܹܐ ܣܵܗ̈ܕܹܐ ܠܝܲܠܕܹܗ ܒܩܘܼܪ̈ܒܵܢܲܝܗܘܿܢ<EOS>ܡ̣ܠܵܘ ܣܲܒ̣ܪ̈ܵܬܼܵܐ ܫ،ܼ̈ܩܲܝ ܨܸܗܝܘܿܢ ܡ̣ܢ ܪ̈ܲܚܝܼܩܹܐ<EOS>ܘܪܵܒܲܬ݀ ܟ̱ܠܵܗ̇ ܛܵܠܡܲܬܼ ܩܘܼܫܬܵܐ ܡ̣ܢ ܡܸܠܲܝ̈ܗܘܿܢ<EOS>ܫܠܝܼܚܹ̈ܐ ܚܲܕܼ̈ܬܹܐ ܡ̣ܢ ܒܹܝܬܼ ܥܲܡ̈ܡܹܐ ܠܥܲܡܵܐ ܥܲܠ̣ܘ ܗ̄ܘ̣ܵܘ<EOS>ܘܟ̣ܵܪܘܿܙܘܼܬܼܵܐ ܕܝܲܠܕܹܗ ܕܲܒ̣ܪܵܐ ܒܗܘܿܢ ܐܸܬ݁ܕܲܢܚܲܬ݀<EOS>ܐܲܝܟܵܘ ܡܲܠܟܵܐ ܕܲܕܼܢܲܚ ܒܲܗܘܼܕܼ ܢܹܐܙܲܠ ܨܹܐܕܼܵܘܗܝ<EOS>ܟܵܘܟ݁ܒܹܗ ܚܙܲܝܢܲܢ ܘܲܕܼܢܸܣܓ݁ܘܿܕܼ ܠܹܗ ܐܸܬ݁ܛܲܝܲܒ̣ܢܲܢ<EOS>ܢܘܼܗܪܹܗ ܪܲܒܵܐ ܕܢܲܚ̣ ܠܲܢ ܒܐܲܬܼܪܲܢ ܥܲܙܝܼܙܵܝܼܬܼ<EOS>ܘܗܘ݀ ܣܲܒܲܪ ܠܲܢ ܥܲܠ ܡܵܘܠܵܕܹܗ ܫܲܪܝܼܪܵܐܝܼܬܼ<EOS>ܫܡܲܥ̣ ܗܹܪܘܿܕܸܣ ܛܸܒܹ݁ܗ ܕܡܲܠܟܵܐ ܘܙܵܥ̣ ܚܲܠܵܫܵܐ<EOS>ܬܵܓ̣ܵܐ ܠܬܼܵܓ̣ܵܐ ܚ̣ܙܵܐ ܗ̄ܘ̣ܵܐ ܘܲܪܥܸܠ̣ ܕܲܕܼܚܸܠ̣ ܡܸܢܹܗ<EOS>ܫܵܪܹܐ ܬܵܓܹ̈ܐ ܩܸܢܛܵܐ ܢܦܲܚ̣ ܗ̄ܘ̣ܵܐ ܒܡܲܠܟܵܐ ܕܐܲܬܼܪܵܐ<EOS>ܘܲܒ̣ܣܘܼܪܵܕܼܵܐ ܩܵܡ̣ ܕܲܢܫܲܐܸܠ ܥܲܠ ܡܲܠܟ݁ܘܼܬܹܗ<EOS>ܐܸܬ݁ܬ݁ܙܝܼܥ ܡܲܠܟܵܐ ܡ̣ܢ ܣܲܒ̣ܪ̈ܵܬܼܵܐ ܕܲܡܓ̣ܘܼܫܘܼܬܼܵܐ<EOS>ܘܫܲܪܝܼ ܡܫܲܐܸܠ ܕܐܲܝܟܲܢ ܘܲܟ̣ܡܵܐ ܘܐܸܡܲܬܼܝ ܝܑܼܠܝܼܕܼ<EOS>ܢܵܕܼ ܡ̣ܢ ܛܸܒܹ̈ܐ ܘܣܵܡ̣ ܗ̄ܘ̣ܵܐ ܐܲܦܵܘ̈ܗܝ ܥܲܠ ܫܘܼ̈ܐܵܠܹܐ<EOS>ܫ̣ܪܵܐ ܒܹܗ ܙܵܘܥܵܐ ܘܫܲܪܝܼ ܕܢܹܐܠܲܦ ܥܲܠ ܥܲܙܝܼܙܵܐ<EOS>ܩ̣ܪܵܐ ܗ̄ܘ̣ܵܐ ܠܣܵܦ̇ܪܹ̈ܐ ܘܲܠܩܲܫܝܼ̈ܫܹܐ ܕܐܲܬܼܪܵܐ ܟ̱ܠܹܗ<EOS>ܕܢܹܐܠܲܦ ܡܸܢܗܘܿܢ ܥܲܠ ܦܵܪܘܿܩܵܐ ܕܐܲܝܟܵܐ ܕܵܢܲܚ̇<EOS>ܠܲܢܒ̣ܝܼܘܼܬܼܵ ܩ̣ܪܵܐ ܬܒܲܕܸܩ ܠܹܗ ܡܸܛܠ ܡܲܠܟܵܐ<EOS>ܕܲܕܼܚܸܠ̣ ܗ̄ܘ̣ܵܐ ܠܹܗ ܡ̣ܢ ܣܲܒ̣ܪ̈ܵܬܼܵܗ̇ ܕܲܡܓ̣ܘܼܫܘܼܬܼܵܐ<EOS>ܐܸܬܼܪܫܸܠ ܗ̄ܘܲܝ̈ ܐܝܼ̈ܕܲܝ ܕܵܘܝܵܐ ܡ̣ܢ ܡܲܠܟ݁ܘܼܬܹܗ<EOS>ܘܫܲܪܝܼ ܡܫܲܐܸܠ ܕܐܲܝܟܵܐ ܗܵܘܹ̇ܐ ܘܐܲܝܢܵܘ ܐܲܬܼܪܹܗ<EOS>ܕܠܵܐ ܫܘܼ̈ܐܵܠܹܐ ܝܑܼܠܸܦ̣ܘ ܥܲܡ̈ܡܹܐ ܡܸܛܠ ܝܲܠܕܹܗ<EOS>ܘܲܒ̣ܫܘܼ̈ܐܠܹܐ ܠܡܲܚܣܸܢ ܣܵܦ̇ܪܹ̈ܐ ܩܵܡ̣ܘ ܥܲܠ ܫܲܪܒܹ݁ܗ<EOS>ܥܲܡ̈ܡܹܐ ܒܢܸܕܼܪܹ̈ܐ ܘܲܒ̣ܩܘܼܪ̈ܒܵܢܹܐ ܐ̄ܬ݀ܵܘ ܠܐܝܼܩܵܪܹܗ<EOS>ܘܥܲܡܵܐ ܡܫܲܐܸܠ ܢܹܐܠܲܦ ܡܲܢ̣ܘܼ ܘܐܲܝܟܵܐ ܕܵܢܲܚ̇<EOS>ܛܥܝܼܢܝܼܢ ܗܵܠܹܝܢ ܓܲܙܹ̈ܐ ܘܛܘܼ̈ܒܹܐ ܕܐܲܒ̣ܵܗܲܝ̈ܗܘܿܢ<EOS>ܘܫܵܚ̇ܩܝܼܢ ܗܵܠܹܝܢ ܣܸܦ̣ܪܹ̈ܐ ܟܠܝܘܿܡ ܘܠܵܐ ܐܲܪܓܸܫ̣ܘ ܒܹܗ<EOS>ܫܲܐܸܠ̣ ܡܲܠܟܵܐ ܡܸܛܠ ܝܲܠܕܹܗ ܕܡܲܠܟܵܐ ܪܲܒܵܐ<EOS>ܘܲܡܦܲܫ̈ܩܵܢܹܐ ܕܲܥܬܼܝܼ̈ܕܼܬܼܵܐ ܓܠ̣ܵܘ ܠܹܗ ܐ̄ܪܵܙܵܐ<EOS>ܐ̄ܚܲܕܼܘ ܠܲܡܦܹܐܕܼܵܗ̇ ܕܲܢܒ̣ܝܼܘܼܬܼܵܐ ܒܦܘܼܫܵܩܲܝ̈ܗܘܿܢ<EOS>ܕܲܢܚܵܘܘܿܢ ܗ̄ܘ̣ܵܘ ܐܘܼܪܚܵܐ ܕܩܘܼܫܬܵܐ ܒܬܼܘܼܪ̈ܓܵܡܲܝܗܘܿܢ<EOS>ܫܲܐܸܠ̣ ܐܸܘܿܢ ܡܲܠܟܵܐ ܪܲܦܝܵܐ ܥܲܠ ܓܲܢ̄ܒܵܪܵܐ<EOS>ܕܲܒ̣ܒܹܝܬܼܠܚܸܡ ܕܵܢܲܚ̇ ܡܲܠܟܵܐ ܒܲܕܸܩ̣ܘ ܗ̄ܘ̣ܵܘ ܠܹܗ<EOS>ܗܵܟܲܢܵܐ ܠܲܡ ܟܬܼܝܼܒ̣ ܒܲܢܒ̣ܝܼܵܐ ܥܲܠ ܒܹܝܬܼܠܚܸܡ<EOS>ܕܡܸܢܹܟ̣ܝ ܢܸܦܘܿܩ ܡܲܠܟܵܐ ܕܢܸܪܥܸܐ ܠܥܲܡܝ ܝܑܼܣܪܵܝܹܠ<EOS>ܡ̣ܢ ܓܸܠܝܵܢܹ̈ܐ ܕܲܢܒ̣ܝܼܘܼܬܼܵܐ ܡܲܠܸܠ̣ܘ ܗ̄ܘ̣ܵܘ ܠܹܗ<EOS>ܘܬܲܒ̣ܪܘܼܗܝ ܠܸܒܹܗ ܡ̣ܢ ܦܘܼ̈ܫܵܩܹܐ ܕܐܸܬܼܚܵܘܝܼܘ ܠܹܗ<EOS>ܫܪܵܝܵܐ ܕܬܼܵܓܹܗ ܦܲܫܸܩ̣ܘ ܗ̄ܘ̣ܵܘ ܠܹܗ ܡ̣ܢ ܩܸܪܝܵܢܵܐ<EOS>ܘܲܕܼܩܵܐܹ̇ܡ ܗ̄ܘ̣ ܡܲܠܟܵܐ ܘܪܵܥܹ̇ܐ ܠܥܵܠܡܵܐ ܟ̱ܠܹܗ<EOS>ܒܲܕܸܩ̣ܘ ܗ̄ܘ̣ܵܘ ܠܹܗ ܕܡܸܬܼܚܲܠܲܦ ܠܹܗ ܫܲܪܝܼܪܵܐܝܼܬܼ<EOS>ܘܐܵܬܹ̇ܐ ܐ̄ܚܪܹܢܵܐ ܕܲܠܡܲܠܟ݁ܘܼܬܹܗ ܣܵܘܦܵܐ ܠܵܐ ܐܝܼܬܼ<EOS>ܒܣܵܟܹܗ ܕܫܲܪܒܵܐ ܫܪܵܝܹܗ ܕܡܲܠܟܵܐ ܐܸܬܼܡܲܠܲܠ ܗ̄ܘ̣ܵܐ<EOS>ܘܲܒ̣ܦܘܼܫܵܩܹܗ ܥܲܠ ܒܲܪ ܕܵܘܝܼܕܼ ܐܸܬܼܒܲܕܲܩ ܗ̄ܘ̣ܵܐ<EOS>ܥܲܠ̣ ܦܘܼܫܵܩܵܐ ܘܫܲܩ̣ܠܹܗ ܠܬܼܵܓ̣ܵܐ ܕܒܹܝܬܼ ܗܹܪܘܿܕܸܣ<EOS>ܕܠܵܐ ܢܩܘܼܡܘܼܢ ܬܘܼܒ̣ ܥܲܠ ܡܲܠܟ݁ܘܼܬܼܵܐ ܕܒܹܝܬܼ ܝܑܼܗܘܼܕܼܵܐ<EOS>ܓܡܘܼܪܝܵܐ ܩܵܡ̣ ܗ̄ܘ̣ܵܐ ܡ̣ܢ ܓܸܠܝܵܢܹ̈ܐ ܕܲܢܒ̣ܝܼܘܼܬܼܵܐ<EOS>ܘܣܲܚ̣ܦܹܗ ܠܡܲܠܟܵܐ ܕܫܲܐܸܠ̣ ܢܹܐܠܲܦ ܥܲܠ ܦܵܪܘܿܩܵܐ<EOS>ܫܲܐܸܠ̣ ܢܹܐܠܲܦ ܘܲܒ̣ܝܘܼܠܦܵܢܹܗ ܫܪܵܝܹܗ ܐܸܫܟܲܚ̣<EOS>ܒܥ̣ܵܐ ܦܘܼܫܵܩܵܐ ܘܐܸܬܼܦܲܫܲܩ ܠܹܗ ܕܡܸܬܼܚܲܠܲܦ ܠܹܗ<EOS>ܡܓ̣ܘܼ̈ܫܹܐ ܘܣܵܦ̇ܪܹ̈ܐ ܐܸܬܼܟܲܪܟܘܼܗܝ ܗ̄ܘ̣ܵܘ ܠܲܕܼܠܵܐ ܡܲܠܟ݁ܘܼ<EOS>ܘܒܹܝܬܼ ܫܘܼ̈ܐܵܠܹܐ ܘܲܠܦܘܼ̈ܫܵܩܹܐ ܡܸܬܼܩܲܦܲܚ ܗ̄ܘ̣ܵܐ<EOS>ܡܓ̣ܘܼ̈ܫܹܐ ܐܵܡ̇ܪܝܼܢ ܕܐܲܝܟܵܘ ܡܲܠܟܵܐ ܕܐܲܢ̄ܬ݁ ܠܵܘ ܡܲܠܟܵܐ ܐܲܢ̄ܬ݁<EOS>ܣܵܦ̇ܪܹ̈ܐ ܐܵܡܪܝܼܢ ܡ̣ܢ ܒܹܝܬܼܠܚܸܡ ܕܲܝܗܘܼܕܼ ܕܵܢܲܚ̇<EOS>ܚ̣ܙܵܐ ܫܝܼܛܘܼܬܹܗ ܒܥܲܝܢܵܘ̈ܗܝ ܕܵܘܝܵܐ ܡ̣ܢ ܟܠ ܓܲܒ݁ܝܼ̈ܢ<EOS>ܕܲܡܓ̣ܘܼܫܘܼܬܼܵܐ ܘܲܢܒ̣ܝܼܘܼܬܼܵܐ ܫܪ̈ܲܝ ܡܲܠܟ݁ܘܼܬܹܗ<EOS>ܚ̣ܙܵܐ ܩܘܼܪ̈ܒܵܢܹܐ ܕܥܵܒ̣ܪܝܼܢ ܩܘܼܕܼܡܵܘܗܝ ܒܐܸܣܟܹܡܲܝ̈ܗܘܿܢ<EOS>ܘܲܕܼܠܵܘ ܡܲܠܟܵܐ ܗ̄ܘ̣ ܠܵܐ ܝܲܗ̄ܒ̣ܘ ܗ̄ܘ̣ܵܘ ܠܹܗ ܕܢܸܣܲܒ̣ ܐܸܢܘܿܢ<EOS>ܡܨܲܥܪܝܼܢ ܗ̄ܘ̣ܵܘ ܠܹܗ ܠܪܵܡܵܐ ܕܲܢܦܲܠ̣ ܡ̣ܢ ܡܲܠܟ݁ܘܼܬܹܗ<EOS>ܘܥܲܠ ܕܲܫܪܸܐ ܗ̄ܘ̣ܵܐ ܠܵܐ ܕܵܚ̇ܠܝܼܢ ܗ̄ܘ̣ܵܘ ܕܲܢܫܘܼܛܘܼܢܵܝܗܝ<EOS>ܗܵܐ ܩܘܼܪ̈ܒܵܢܹܐ ܘܠܵܐ ܫܵܩܹ̇ܠ ܐܲܢ̄ܬ݁ ܠܵܘ ܓܹܝܪ ܐܢ̄ܬ݁<EOS>ܢܵܛܲܪ ܕܘܼܟ݁ܬܼܵܐ ܚܵܘܵܢ ܡܲܠܟܵܐ ܕܲܢܩܲܪܸܒ̣ ܠܹܗ<EOS>ܡܲܠܟܵܐ ܐ̄ܚܪܹܢܵܐ ܐܝܼܬܼ ܒܹܗ ܒܐܲܬܼܪܵܐ ܘܗܘ݀ܝܘܼ ܡܪܹܗ<EOS>ܠܹܗ ܐܲܝܬ݁ܝܼܢܲܢ ܕܲܫ̈ܢܹܐ ܢܩܲܪܸܒ̣ ܚܵܘܵܢ ܐܲܝܟܵܘ<EOS>ܠܗܵܘ̇ ܕܐܲܪܗܸܒ̣ ܠܲܢ ܕܸܢܚܹܗ ܒܐܲܬܼܪܲܢ ܢܹܐܬܸܐ ܨܹܐܕܼܵܘܗܝ<EOS>ܠܹܗ ܒܵܥܹ̇ܝܢܲܢ ܢܸܚܙܸܐ ܘܢܸܣܓ݁ܘܿܕܼ ܟܲܕܼ ܝܲܠܘܼܕܼܵܐ ܗ̄ܘ̣<EOS>ܠܗܵܘ̇ ܕܲܚܙܲܝܢܲܢ ܟܵܘܟ݁ܒ̣ܵܐ ܕܢܘܼܗܪܹܗ ܕܡܸܫܬܲܠܗܲܒ̣ ܗ̄ܘ̣ܵܐ<EOS>ܘܲܒ̣ܓܸܠܝܵܢܹܗ ܢܓܲܕܼ ܐܲܝܬ݁ܝܼ ܠܲܢ ܡ̣ܢ ܐܲܪ̈ܥܵܬܲܢ<EOS>ܠܗܵܘ̇ ܕܐܝܼܙܓܲܕܹܗ ܥܲܠ ܡܵܘܙܲܠܬܵܐ ܪܟܸܒ̣ ܘܲܩ̣ܪܵܐ ܠܲܢ<EOS>ܘܐܸܫܲܕܼ ܢܘܼܗܪܹܗ ܘܛܵܦܲܬ݀ ܐܲܪܥܲܢ ܡ̣ܢ ܙܲܠܝܼܩܵܘ̈ܗܝ<EOS>ܠܗܵܘ̈ ܕܲܥܒ̣ܝܼܕܝܼܢ ܫܡܲܝ̈ܵܐ ܣܵܗ̈ܕܹܐ ܥܲܠ ܡܲܠܟ݁ܘܼܬܹܗ<EOS>ܘܡܸܫܬܲܡܥܝܼܢ ܠܹܗ ܚܲܝ̈ܠܵܘܵܬܼܵܐ ܘܫܘܼܠܛܵܢܲܝ̈ܗܘܿܢ<EOS>ܠܡܲܠܟܵܐ ܪܲܒܵܐ ܥܲܠ ܢܲܗܝܼܪܹ̈ܐ ܡܬܼܝܼܚ ܫܘܼܠܛܵܢܹܗ<EOS>ܘܲܒ̣ܙܲܠܝܼܩܵܘ̈ܗܝ ܚ̣ܵܘܝܼ ܕܸܢܚܵܐ ܕܓܲܢ̄ܒܵܪܘܼܬܹܗ<EOS>ܬܘܲܗ ܗܹܪܘܿܕܸܣ ܡ̣ܢ ܣܲܒ̣ܪ̈ܵܬܼܗܘܿܢ ܝܲܩܝܼܪ̈ܵܬܼܵܐ<EOS>ܕܲܕܼܠܵܐ ܩܸܢܛܵܐ ܡܸܬܼܡܲܠ̈ܠܵܢ ܗ̄ܘܲܝ̈ ܥܲܠ ܝܲܠܘܼܕܼܵܐ<EOS>ܣܒܲܪܬܼܵܐ ܚܕܲܬܵܐ ܙܪܲܥ̣ܘ ܒܹܗ ܒܐܲܬܼܪܵܐ ܡܓ̣ܘܼ̈ܫܲܝ ܦܵܪܹܣ<EOS>ܘܥܲܠ ܡܸܠܲܝ̈ܗܘܿܢ ܚܲܬܸ݁ܡ̣ ܐ̄ܪܵܙܵܐ ܕܲܢܒ̣ܝܼܘܼܬܼܵܐ<EOS>ܐܲܝܬ݁ܝܼ ܫܪܵܪܵܐ ܣܵܗ̈ܕܹܐ ܠܫܲܪܒܹ݁ܗ ܡ̣ܢ ܟܠ ܓܲܒ݁ܝܼܢ<EOS>ܕܡ̣ܢ ܓܵܘܵܝܹ̈ܐ ܘܡ̣ܢ ܒܲܪ̈ܵܝܹܐ ܡܸܬܼܡܲܠܲܠ ܗ̄ܘ̣ܵܐ<EOS>ܥܲܡ ܢܲܗܝܼܪܵܐ ܫܡܲܝܵܐ ܣܸܗܕܲܬ݀ ܥܲܠ ܡܵܘܠܵܕܹܗ<EOS>ܘܲܢܒ̣ܝܼܘܼܬܼܵܐ ܒܐ̄ܪܵܙܵܐ ܙܡܲܪܬܹܗ ܓܸܠܝܵܢܵܐܝܼܬܼ<EOS>ܣܗܸܕܼܘ ܠܹܗ ܡܓ̣ܘܼ̈ܫܹܐ ܒܩܘܼܪ̈ܒܵܢܲܝܗܘܿܢ ܕܲܚ̣ܙܵܘ ܕܸܢܚܹܗ<EOS>ܘܣܵܦ̇ܪܹ̈ܐ ܕܥܲܡܵܐ ܬܲܪܓܸܡ̣ܘ ܫܲܪܒܹܗ ܒܦܘܼܫܵܩܲܝ̈ܗܘܿܢ<EOS>ܟܵܘܟ݁ܒ̣ܵܐ ܒܕܸܢܚܹܗ ܢܒ̣ܝܼܵܐ ܒܩܵܠܹܗ ܥܠܵܘܗܝ ܣܵܗܹ̇ܕܼ ܗ̄ܘ̣ܵܐ<EOS>ܪܵܘܡܵܐ ܘܥܘܼܡܩܵܐ ܗܘ݀ܵܘ ܠܹܗ ܣܵܗ̈ܕܹܐ ܕܒܲܪ ܐܲܠܵܗܵܐ ܗ̄ܘ̣<EOS>ܐܸܫܬܲܐܲܠܘ ܗ̄ܘ̣ܵܘ ܣܵܦ̇ܪܹ̈ܐ ܕܐܲܝܟܵܐ ܕܵܢܲܚ̇ ܡܲܠܟܵܐ<EOS>ܘܩܵܡ̣ ܦܘܼܫܵܩܵܐ ܢܚܵܘܸܐ ܫܘܼܦܪܹܗ ܒܹܝܬܼ ܩܸܪܝܵܢܵܐ<EOS>ܐܸܬܼܓܲܠܝܼ ܗ̄ܘ̣ܵܐ ܫܘܼܦܪܹܐ ܕܐ̄ܪ̈ܵܙܹܐ ܕܲܛܡܝܼܪܝܼܢ ܗ̄ܘ̣ܵܘ<EOS>ܕܲܠܟܲܣ̈ܝܵܬܼܵܐ ܗܘ݀ܵܐ ܝܵܘܡܵܐ ܕܢܸܙܕܲܡܪ̈ܵܢ ܒܹܗ<EOS>ܐܸܫܬܲܩܠܲܬ݀ ܗ̄ܘ̣ܵܬܼ ܘܹܐܠܵܐ ܕܫܸܬܼܩܵܐ ܡ̣ܢ ܩܸܪܝܵܢܵܐ<EOS>ܘܲܓ̣ܠ̣ܵܐ ܐܲܦܵܘ̈ܗܝ ܩܘܼܫܬܵܐ ܢܡܲܠܸܠ ܢܲܗܝܼܪܵܐܝܼܬܼ<EOS>ܩܵܡ̣ ܝܘܼܠܦܵܢܵܐ ܥܲܠ ܒܹܝܬܼ ܪܵܡܬܼܵܐ ܕܲܢܒ̣ܝܼܘܼܬܼܵܐ<EOS>ܘܫܲܪܝܼ ܢܦܲܫܸܩ ܠܲܒ̣ܢܲܝ̈ ܦܵܪܹܣ ܥܲܠ ܦܵܪܘܿܩܵܐ<EOS>ܐܸܬܼܪܲܥܝܼ ܗ̄ܘ̣ܵܐ ܥܲܡܵܐ ܓܙܝܼܪܵܐ ܠܥܲܡ̈ܡܹܐ ܥܘܝܼܪܹ̈ܐ<EOS>ܘܫܲܪܼ ܡܦܲܫܸܩ ܥܲܠ ܗܵܘ̇ ܝܲܠܕܵܐ ܕܫܲܝܸܢ ܐܸܢܘܿܢ<EOS>ܐ̄ܬ݀ܵܘ ܪ̈ܲܚܝܼܩܹܐ ܘܐܸܬܼܚܲܠܲܛܘ ܗ̄ܘ̣ܵܘ ܥܲܡ ܩܲܪ̈ܝܼܒܹܐ<EOS>ܕܚܲܕܼ ܝܘܼܠܦܵܢܵܐ ܕܩܘܼܫܬܵܐ ܢܩܲܒ݁ܠܘܼܢ ܡ̣ܢ ܫܲܪܝܼܪܵܐ<EOS>ܕܢܲܚ̣ ܗ̄ܘ̣ܵܐ ܠܹܗ ܓܹܝܪ ܗܵܘ̇ ܕܲܥ̣ܒܲܕܼ ܗ̄ܘ̣ܵܐ ܬܲܪܬܹܝܢ ܠܲܚܕܼܵܐ<EOS>ܘܒܹܗ ܐܸܫܬܲܪܝܲܬ݀ ܗܝ݀ ܪܓ̣ܝܼܙܘܼܬܼܵܐ ܕܣܲܓܝܼܐܵܐ ܗ̄ܘ̣ܵܬܼ<EOS>ܐܲܪܝܼܡ ܩܵܠܹܗ ܫܪܵܪܵܐ ܢܡܲܠܸܠ ܡ̣ܢ ܩܸܪܝܵܢܵܐ<EOS>ܘܥܲܡ̈ܡܹܐ ܗܘ݀ܵܘ ܫܵܡ̈ܘܿܥܹܐ ܕܲܢܨܘܼܬܼܘܼܢܵܝܗܝ<EOS>ܐ̄ܬ݀ܵܘ ܩܘܼܪ̈ܒܵܢܹܐ ܕܲܡܓ̣ܘܼܫܘܼܬܼܵܐ ܡ̣ܢ ܒܹܝܬܼ ܥܲܡ̈ܡܹܐ<EOS>ܐܵܦ ܦܘܼܫܵܩܹ̈ܐ ܕܲܢܒ̣ܝܼܘܼܬܼܵܐ ܡ̣ܢ ܓܵܘ ܥܲܡܵܐ<EOS>ܥܲܠ̣ܘ ܩܘܼܪ̈ܒܵܢܹܐ ܢܦܲܩ̣ܘ ܦܘܼܫܵܩܹ̈ܐ ܦܓܲܥ̣ܘ ܒܲܚܕܼܵܕܹ̈ܐ<EOS>ܡܸܟܵܐ ܘܡܸܟܵܐ ܝܲܠܕܹܗ ܕܡܲܠܟܵܐ ܡܸܫܬܲܪܲܪ ܗ̄ܘ̣ܵܐ<EOS>ܡܓ̣ܘܼ̈ܫܹܐ ܐܵܡ̇ܪܝܼܢ ܟܵܘܟ݁ܒܹܗ ܚܙܲܝܢ ܚ̄ܢܲܢ ܒܐܲܪܥܵܐ ܕܝܼܠܲܢ<EOS>ܣܵܦ̇ܪܹ̈ܐ ܡܦܲܫܩܝܼܢ ܕܗܵܐ ܒܒܹܝܬܼܠܚܸܡ ܐܝܼܬܼܵܘܗܝ ܝܲܠܕܹܗ<EOS>ܐܸܬܼܡܲܠܲܠ ܗ̄ܘ̣ܵܐ ܒܲܡܓ̣ܘܼܫܘܼܬܼܵܐ ܘܒܲܢܒ̣ܝܼܘܼܬܼܵܐ<EOS>ܘܲܚܕܼܵܐ ܠܲܚܕܼܵܐ ܗܸܢܹܝܢ ܬܢܲܝ̈ ܗ̄ܘܲܝ̈ ܥܲܠ ܡܵܘܠܵܕܹܗ<EOS>ܢܘܼܗܪܵܐ ܘܩܵܠܵܐ ܗܘ݀ܵܘ ܟܵܪ̈ܘܿܙܹܐ ܥܲܠ ܡܵܘܠܵܕܹܗ ܡܠܟܘܬܗ<EOS>ܢܒ̣ܝܼܵܐ ܘܕܸܢܚܵܐ ܗܘ݀ܵܘ ܟܵܪ̈ܘܿܙܹܐ ܕܒܲܪ ܐܲܠܵܗܵܐ ܗ̄ܘ̣<EOS>ܗܹܪܘܿܕܸܣ ܕܹܝܢ ܡ̣ܢ ܡܸܠܲܝ̈ܗܘܿܢ ܡܸܬܼܩܲܠܸܐ ܗ̄ܘ̣ܵܐ<EOS>ܘܐܲܝܟ̣ ܕܲܒ̣ܓܹܐܪܹ̈ܐ ܡ̣ܢ ܡܸܠܲܝ̈ܗܘܿܢ ܡܸܫܬܲܦܲܕܼ ܗ̄ܘ̣ܵܐ<EOS>ܡܩܲܦܚܝܼܢ ܗ̄ܘ̣ܵܘ ܠܹܗ ܡܓ̣ܘܼ̈ܫܹܐ ܘܣܵܦ̇ܪܹ̈ܐ ܒܦܘܼܫܵܩܲܝ̈ܗܘܿܢ<EOS>ܕܡܲܠܟܵܐ ܐ̄ܚܪܹܢܵܐ ܡܸܣܬܲܒܲܪ ܗ̄ܘ̣ܵܐ ܒܦܸܬܼܓ̣ܵܡܲܝ̈ܗܘܿܢ<EOS>ܐܸܨܛܲܥܲܪ ܗ̄ܘ̣ܵܐ ܬܵܓ̣ܵܐ ܕܡܲܣܠܲܝ ܡ̣ܢ ܟܵܪ̈ܘܿܙܹܐ<EOS>ܕܐܲܝܟ̣ ܕܲܠܫܝܼܛܵܐ ܡܫܲܐܠܝܼܢ ܗ̄ܘ̣ܵܘ ܠܹܗ ܕܐܲܝܟܵܘ ܡܲܠܟܵܐ<EOS>ܐܸܬܼܡܲܪܡܲܪ ܗ̄ܘ̣ܵܐ ܚܸܘܝܵܐ ܢܟ̣ܝܼܠܵܐ ܡ̣ܢ ܡܸܠܲܝ̈ܗܘܿܢ<EOS>ܘܲܩܒܸܐ ܡܸܪܬܼܵܐ ܕܢܹܐܫܘܿܕܼܚܸܡܬܹܗ ܥܲܠ ܝܲܠܘܼ̈ܕܹܐ<EOS>ܒܠܲܥ̣ ܒܲܚܣܵܡܵܐ ܡܲܠܟܵܐ ܕܡܲܣܠܲܝ ܡܸܛܠ ܡܲܠܟܵܐ<EOS>ܘܲܚܫܲܠ̣ ܢܸܟ̣ܠܵܐ ܕܢܸܥܒܸܕܼ ܩܸܛܠܵܐ ܒܡܲܪܝܼܪܘܼܬܹܗ<EOS>ܐܸܬܼܚܲܫܲܒ̣ ܗ̄ܘ̣ܵܐ ܕܢܸܩܛܘܿܠ ܡܲܠܟܵܐ ܘܢܹܐܚܘܿܕܼ ܐܲܬܼܪܹܗ<EOS>ܘܢܸܣܚܘܿܦ ܬܵܓ̣ܵܐ ܘܢܸܫܬܲܠܲܛ ܗܘ݀ ܥܲܠ ܐܘܼܚܕܼܵܢܹܗ<EOS>ܥ̣ܒܲܕܼ ܗ̄ܘ̣ܵܐ ܟܡܹܐܢܵܐ ܦܸܪܥܘܿܢ ܕܲܬܼܪܹܝܢ ܥܲܠ ܝܲܠܘܼܕܼܵܐ<EOS>ܕܲܢܡܝܼܬܹܗ ܗ̄ܘ̣ܵܐ ܘܢܲܥܕܸܐ ܓܲܙܵܐ ܕܐܸܫܬܲܕܲܪ ܠܹܗ<EOS>ܐܸܬܼܪܲܓ̣ܪܲܓ̣ ܗ̄ܘ̣ܵܐ ܘܲܠܫܘܼܠܛܵܢܵܐ ܘܲܠܩܘܼܪ̈ܒܵܢܹܐ<EOS>ܘܣܵܡ̣ ܗ̄ܘ̣ܵܐ ܐܲܦܵܘ̈ܗܝ ܢܸܩܛܘܿܠ ܛܲܠܝܵܐ ܘܢܸܣܲܒ̣ ܐܸܢܘܿܢ<EOS>ܙܵܥ̣ ܐܲܝܟ̣ ܢܸܫܹ̈ܐ ܡ̣ܢ ܓܲܢ̄ܒܵܪܵܐ ܕܡܸܣܬܲܒܲܪ ܗ̄ܘ̣ܵܐ<EOS>ܘܫܲܪܝܼ ܒܵܥܹ̇ܐ ܕܘܼܟ݁ܬܼܵܐ ܠܩܸܛܠܵܐ ܕܢܲܓ̣ܗܸܐ ܡܸܢܹܗ<EOS>ܐܲܢܝܼܕܹܗ ܗ̄ܘ̣ܵܐ ܠܬܼܵܓ̣ܵܐ ܙܥܘܿܪܵܐ ܬܵܓ̣ܵܐ ܪܲܒܵܐ<EOS>ܘܫܲܪܝܼ ܡܚܝܼܠܵܐ ܕܢܸܬܼܟܲܬܲܫ ܗ̄ܘ̣ܵܐ ܥܲܟ ܥܲܙܝܼܙܵܐ<EOS>ܚ̣ܙܵܐ ܕܓܲܠܝܵܐܝܼܬܼ ܠܵܐ ܡܸܫܟܲܚ ܗ̄ܘܵܐ ܕܢܲܩܪܸܒ̣ ܥܲܡܹܗ<EOS>ܘܢܸܟ̣ܠܵܐ ܒܟܸܣܝܵܐ ܥ̣ܒܲܕܼ ܙܹܐܦܵܢܵܐ ܠܲܡܡܵܬܼܘܼܬܹܗ<EOS>ܚܙܵܐ ܕܐܲܪܓܸܫ̣ ܠܹܗ ܥܲܡܵܐ ܟ̱ܠܹܗ ܕܝܼܠܝܼܕܼ ܡܲܠܟܵܐ<EOS>ܘܐܸܬܼܦܲܪܲܣ ܗ̄ܘ̣ܵܐ ܕܲܢܩܝܼܡ ܓܲܒܵܐ ܘܢܲܩܪܸܒ̣ ܥܲܡܹܗ<EOS>ܩ̣ܪܵܐ ܠܲܡܓ̣ܘܼ̈ܫܹܐ ܨܲܢܘܼܥܬܼܵܢܵܐ ܘܥܲܩܸܒ̣ ܐܸܢܘܿܢ<EOS>ܕܒܲܐܝܢܵܐ ܙܲܒ̣ܢܵܐ ܟܵܘܟܲܒ̣ ܢܘܼܗܪܵܐ ܚ̣ܙܵܘ ܐܲܝܟ̣ ܕܐܸܡܲܪܘ<EOS>ܝܑܼܠܸܦ ܡܸܢܗܘܿܢ ܥܲܠ ܗܵܘ̇ ܕܸܢܚܵܐ ܕܲܢܓܲܕܼ ܐܸܢܘܿܢ<EOS>ܕܢܸܫܬܲܪܲܪ ܗ̄ܘ̣ܵܐ ܗܵܐ ܡ̣ܢ ܐܸܡܲܬܼܝ ܝܼܐܠܝܼܕܼ ܡܲܠܟܵܐ<EOS>ܙܸܠܘ ܠܲܡ ܥܲܩܸܒ̣ܘ ܒܲܚܦܝܼܛܘܼܬܼܵܐ ܥܠܵܘܗܝ ܥܲܠ ܛܲܠܝܵܐ<EOS>ܘܡܵܐ ܕܲܒ̣ܥܲܝܬ݁ܘܿܢ ܘܐܸܫܟܲܚܬܘܿܢܵܝܗܝ ܬܵܘ ܚܵܘܵܐܘܼܢܝ<EOS>ܕܐܵܦ ܐܸܢܵܐ ܬܘܼܒ̣ ܐܹܙܲܠ ܐܸܣܓ݁ܘܿܕܼ ܐܲܝܟ̣ ܕܐܵܦ ܐܲܢ̄ܬ݁ܘܿܢ<EOS>ܘܲܒ̣ܩܘܼܪ̈ܒܵܢܲܝ ܐܸܚܙܸܐ ܐܲܦܵܘ̈ܗܝ ܡܵܐ ܕܝܼܕܲܥ̇ܬܹܗ<EOS>ܟܲܕܼ ܠܵܐ ܨܵܒܹ̇ܐ ܡܲܫܟܸܢ ܢܲܦ̮ܫܹܗ ܕܣܵܓܹ̇ܕܼ ܗ̄ܘ̣ ܠܹܗ<EOS>ܩܘܼܫܬܵܐ ܟܵܦܹܗ ܕܢܸܡܢܸܐ ܢܲܦ̮ܫܹܗ ܡ̣ܢ ܣܵܓ̣ܘܼ̈ܕܹܐ<EOS>ܐܸܢ ܡ̣ܢ ܢܸܟ̣ܠܵܐ ܘܐܸܢ ܡ̣ܢ ܥܸܠܬܼܵܐ ܫܪܵܪܵܐ ܡܲܠܸܠ̣<EOS>ܕܢܵܚܹ̇ܬܼ ܬܵܓܹܗ ܘܢܵܫܹ̇ܩ ܥܲܦܪܵܐ ܩܕܼܵܡ ܒܲܪ ܕܵܘܝܼܕܼ<EOS>ܐܵܦ ܐܸܢܵܐ ܠܲܡ ܐܹܙܲܠ ܐܸܣܓ݁ܘܿܕܼ ܡܸܨܛܲܕܸܐ ܗ̄ܘ̣ܵܐ<EOS>ܬܲܒ̣ܥܹܗ ܩܘܼܫܬܵܐ ܘܝܲܗ̄ܒ̣ ܠܹܗ ܠܲܒ̣ܪܵܐ ܡܵܐ ܕܕܼܝܼܠܹܗ ܗ̄ܘ̣ܵܐ<EOS>ܣܸܓ̣ܕܬܼܵܐ ܒܡܸ̈ܠܹܐ ܫܩܲܠ̣ ܗ̄ܘ̣ܵܐ ܡܸܢܹܗ ܐܲܝܟ̣ ܪܹܫܝܼܬܼܵܐ<EOS>ܕܡܸܬ݁ܬ݁ܚܝܼܒ̣ܵܐ ܗ̄ܘ̣ܵܬܼ ܠܲܒ̣ܪܵܐ ܕܬܹܐܙܲܠ ܡ̣ܢ ܡܲܠܟ݁ܘܼܬܼܵܐ<EOS>ܡܸܠܬܹܗ ܕܡܲܠܟܵܐ ܥܲܡ ܩܘܼܪ̈ܒܵܢܹܝܗ̇ ܕܲܡܓ̣ܘܼܫܘܼܬܼܵܐ<EOS>ܐܸܬܼܚܲܠܛܲܬ݀ ܗ̄ܘ̣ܵܬܼ ܕܲܠܒܹܝܬܼ ܓܲܙܹܗ ܕܡܲܠܟܵܐ ܬܸܥܘܿܠ<EOS>ܐܹܝܢ ܗܹܪܘܿܕܹܣ ܡܸܫܬܲܥܒܲܕܼ ܗ̄ܘ̣ ܠܬܼܵܓܹܗ ܬܵܓ̣ܵܟ̣<EOS>ܕܝܼܠܵܟ̣ ܢܸܟ̣ܠܵܟ̣ ܕܡܲܠܟܵܐ ܣܓ̣ܝܼܕܼܵܐ ܕܝܼܠܹܗ ܫܵܩܹ̇ܠ<EOS>ܠܡܘܿܢ ܕܵܚܹ̇ܠ ܐܲܢ̄ܬ݁ ܡܸܢܹܗ ܡܵܕܹܝܢ ܐܸܢ ܠܵܘ ܡܲܠܟܵܐ ܗ̄ܘ̣<EOS>ܐܲܓܲܪ ܪܘܼܚܵܟ̣ ܥܲܕܼ ܚܵܙܹ̇ܐ ܐܲܢ̄ܬ݁ ܐܲܝܟܵܐ ܡܲܡܠܸܟ̣<EOS>ܐܸܢ ܡ̣ܢ ܗܵܫܵܐ ܗܵܐ ܕܵܚܹ̇ܠ ܐܲܢ̄ܬ݁ ܡ̣ܢ ܡܲܠܟ݁ܘܼܬܹܗ<EOS>ܒܐܲܝܢܵܐ ܚܲܝܠܵܐ ܡܒܲܛܸܠ ܐܲܢ̄ܬ݁ ܠܵܗ̇ ܡܵܐ ܕܡܸܬ݁ܕܲܢܚܵܐ<EOS>ܛܲܠܝܵܐ ܣܲܪܕܵܟ̣ ܘܐܲܪܡܝܼ ܙܵܘܥܵܐ ܥܲܠ ܡܲܠܟ݁ܘܼܬܼܵܟ̣<EOS>ܘܗܵܐ ܡܥܝܼܪ ܐܲܢ̄ܬ݁ ܸܪܬܼܵܐ ܕܬܲܩܪܸܒ̣ ܥܲܡ ܝܲܠܘܼܕܼܵܐ<EOS>ܐܸܬܼܝܲܕܼܥܲܬ݀ ܠܵܗ̇ ܕܡܲܠܟܵܐ ܗ̄ܘ̣ ܪܲܒܵܐ ܟܡܵܐ ܐܲܙܝܼܥܵܟ̣<EOS>ܬܡܝܼܗ ܫܘܼܠܛܵܢܹܗ ܕܲܕܼܠܵܐ ܩܪ̈ܵܒܹܐ ܒܛܸܒܹ݁ܗ ܕܲܠܚܵܟ̣<EOS>ܟܘܼܪܣܝܵܐ ܕܬܼܵܓ̣ܵܐ ܢܵܕܼ ܗ̄ܘ̣ܵܐ ܕܢܸܦܸܠ ܬܚܹܝܬܼ ܗܹܪܘܿܕܸܣ<EOS>ܕܐܸܬ݀ܵܐ ܗ̄ܘ̣ܵܐ ܠܹܗ ܡܲܢ ܕܕܼܝܼܠܹܗ ܗ̄ܝܼ ܪܹܫܵܢܘܼܬܼܵܐ<EOS>ܩ̣ܪܵܐ ܠܲܡܓ̣ܘܼ̈ܫܹܐ ܘܥܲܩܸܒ̣ ܐܸܢܘܿܢ ܐܲܝܟ̣ ܕܐܸܡܲܪܢܲܢ<EOS>ܘܣܵܡ̣ ܗ̄ܘ̣ܵܐ ܬܸܢܘܲܝ ܢܹܐܙܲܠ ܢܸܣܓ݁ܘܿܕܼ ܐܲܝܟ̣ ܕܲܫܡܲܥܬ݁ܘܿܢ<EOS>ܒܪܝܼܪܹ̈ܐ ܫܲܡܥܘܼܗܝ ܠܵܐ ܕܹܝܢ ܝܑܼܕܲܥ̣ܘ ܢܸܟ̣ܠܹܗ ܡܵܢܵܘ<EOS>ܘܲܢܦܲܩ̣ܘ ܢܹܐܙܠܘܼܢ ܠܲܡܥܲܩܵܒ̣ܘܼ ܥܠܵܘܗܝ ܥܲܠ ܡܲܠܟܵܐ<EOS>ܟܲܕܼ ܕܹܝܢ ܐܸܙܲܠ̣ܘ ܟܵܘܟ݁ܒ̣ܵܐ ܒܕܸܢܚܹܗ ܩܲܒܸ݁ܠ̣ ܐܸܢܘܿܢ<EOS>ܘܲܒ̣ܙܲܠܝܼܩܵܘ̈ܗܝ ܐܘܼܪܚܹܗ ܕܡܲܠܟܵܐ ܢܩܲܠ̣ ܩܘܼܕܼܡܲܝܗܘܿܢ<EOS>ܐ̄ܬ݀ܵܐ ܐܝܼܙܓܲܕܵܐ ܗܵܘ̇ ܕܲܩ̣ܪܵܐ ܠܗܘܿܢ ܘܐܲܦܸܩ̣ ܐܸܢܘܿܢ<EOS>ܕܗܘ݀ ܬܘܼܒ̣ ܟܲܕܼ ܗܘ݀ ܢܸܦ̮ܬܲܚ ܬܲܪܥܵܐ ܘܢܲܥܸܠ ܐܸܢܘܿܢ<EOS>ܘܐܲܚܙܸܩ̣ ܐܸܢܘܿܢ ܘܲܠܒܲܟ̣ ܐܘܼܪܚܵܐ ܡ̣ܢ ܒܵܬܲܪܗܘܿܢ<EOS>ܘܐܸܬ݀ܵܐ ܠܗܵܪܟܵܐ ܐܲܝܟ̣ ܚܲܒ݁ܝܼܒ̣ܵܐ ܢܩܲܒܸ݁ܠ ܐܸܢܘܿܢ<EOS>ܐܵܦ ܐܵܠܨܵܐ ܗ̄ܘ̣ܵܬܼ ܢܸܚܙܘܿܢ ܕܸܢܚܹܗ ܒܐܲܪܥܵܐ ܕܲܝܗܘܼܕܼ<EOS>ܠܹܗ ܕܹܝܢ ܐܲܫܲܪܘ ܘܐܸܬ݀ܵܐ ܒܵܬܼܪܹܗ ܕܲܩܪܵܐ ܐܸܢܘܿܢ<EOS>ܐܸܬܼܚܵܘܝܼ ܠܗܘܿܢ ܕܠܵܐ ܢܸܬ݁ܬ݁ܥܝܼܩܘܼܢ ܕܲܫܒܲܩ̣ ܐܸܢܘܿܢ<EOS>ܘܲܕܼܢܸܫܬܲܪܪܘܼܢ ܡܸܛܠ ܕܸܢܚܹܗ ܕܠܵܘ ܕܲܓܵܠܵܐ ܗ̄ܘ̣<EOS>ܚ̣ܙܵܐܘܼܗܝ ܠܘܼܩܕܲܡ ܕܠܵܐ ܦܘܼܫܵܩܵܐ ܕܲܢܒ̣ܝܼܘܼܬܼܵܐ<EOS>ܘܐܸܬ݀ܵܐ ܒܵܬܼܪܹܗ ܐܸܬܼܦܲܠܲܓ̣ܘ ܥܲܠ ܓܸܠܝܵܢܹܗ<EOS>ܗܦܲܟ̣ܘ ܬܘܼܒ̣ ܘܲܫܡܲܥ̣ܘ ܡܸܠܲܝ̈ ܣܵܦ̇ܪܹ̈ܐ ܘܦܘܼܫܵܩܲܝ̈ܗܘܿܢ<EOS>ܘܬܼܘܼܒ̣ ܗܲܝܡܸܢ̣ܘ ܗ̄ܘ̣ܵܘ ܕܡ̣ܢ ܒܹܝܬܼܠܚܸܡ ܕܵܢܲܚ̇ ܡܲܠܟܵܐ<EOS>ܘܡ̣ܢ ܒܵܬܲܪܟܸܢ ܟܵܘܟܲܒ̣ ܢܘܼܗܪܵܐ ܚ̣ܙܵܘ ܬܸܢܝܵܢܘܼܬܼ<EOS>ܕܲܒ̣ܫܘܼܪܵܝܵܐ ܘܲܒ̣ܫܘܼܠܵܡܵܐ ܫܪܵܪܹܗ ܢܵܘܕܲܥ<EOS>ܒܗܵܝ̇ ܕܐܸܬܼܚܵܘܝܼ ܠܗܘܿܢ ܬܸܢܝܵܢܘܼܬܼ ܐܲܠܸܦ ܐܸܢܘܿܢ<EOS>ܕܫܵܠܹ̇ܡ ܗ̄ܘ̣ ܠܹܗ ܠܗܵܘ̇ ܦܘܼܫܵܩܵܐ ܕܲܢܒ̣ܝܼܘܼܬܼܵܐ<EOS>ܫܲܪܝܼ ܒܐܘܼܪܚܵܐ ܕܟ̣ܵܪܘܿܙܘܼܬܼܵܐ ܒܕܸܢܚܹܗ ܪܲܒܵܐ<EOS>ܘܐܸܬ݀ܵܐ ܢܫܲܡܠܹܝܗ̇ ܕܲܡܚܵܘܸܐ ܗ̄ܘ̣ܵܐ ܕܡ̣ܢ ܫܲܪܝܼܪܵܐ ܗ̄ܘ̣ܵܐ<EOS>ܚ̣ܙܵܐܘܼܗܝ ܗܸܢܘܿܢ ܘܲܣܘܲܚ̣ܘ ܗ̄ܘ̣ܵܘ ܠܹܗ ܚܲܒ݁ܝܼܒ̣ܵܐܝܼܬܼ<EOS>ܕܘܼܗܪܹܗ ܪܲܒܵܐ ܐܲܥ̣ܒܲܪ ܐܸܢܘܿܢ ܒܹܝܼ ܕܘܼ̈ܘܵܕܹܐ<EOS>ܚ̣ܕܼܝܼܘ ܒܲܚܙܵܬܹܗ ܘܲܪܕܼܵܘ ܢܹܐܙܠܘܼܢ ܒܵܬܲܪ ܢܘܼܗܪܹܗ<EOS>ܘܲܢܓܲܕܼ ܐܸܢܘܿܢ ܠܐܲܬܼܪܹܗ ܕܡܲܠܟܵܐ ܕܲܫܪܸܐ ܒܲܝܗܘܼܕܼ<EOS>ܐܵܘܒܸ݁ܠ̣ ܐܸܢܘܿܢ ܨܹܝܕܼ ܒܹܝܬܼܠܚܸܡ ܩܘܼܪܝܲܬܼ ܥܘܼܫܢܵܐ<EOS>ܕܠܵܘ ܢܸܦܗܘܿܢ ܗ̄ܘ̣ܵܘ ܒܹܝܬܼ ܐܘܼܪ̈ܚܵܬܼܵܐ ܠܲܡܫܲܐܵܠܘܼ<EOS>ܗܘ݀ܵܐ ܠܗܘܿܢ ܐܘܼܪܚܵܐ ܕܡܲܠܝܵܐ ܢܘܼܗܪܵܐ ܕܒ̣ܵܗ̇ ܪܵܕܹܝ ܗ̄ܘ̣ܵܘ<EOS>ܕܲܕܼܠܵܐ ܩܸܢܛܵܐ ܠܐܲܬܼܪܹܗ ܕܡܲܠܟܵܐ ܢܸܬܼܡܲܛܘܼܢ ܗ̄ܘ̣ܵܘ<EOS>ܫܒ̣ܝܼܠܵܐ ܕܙܝܼܘܵܐ ܕܪܲܫ̣ ܩܘܼܕܼܡܲܝܗܘܿܢ ܢܲܗܝܼܪܵܐܝܼܬܼ<EOS>ܥܕܲܡܵܐ ܕܲܡܛ̣ܵܐ ܠܐܲܬܼܪܵܐ ܕܲܫܪܸܐ ܡܲܠܟܵܐ ܬܲܡܵܢ<EOS>ܒܢܘܼܗܪܵܐ ܪܓ̣ܝܼܓ̣ܵܐ ܙܲܠܚܵܗ̇ ܠܐܘܼܪܚܵܐ ܕܒ̣ܵܗ̇ ܪܵܕܹܝܢ ܗ̄ܘ̣ܵܘ<EOS>ܕܲܠܩܘܼܪ̈ܒܵܢܹܐ ܕܡܲܠܟܵܐ ܢܝܲܩܲܪ ܒܐܝܼܙܓܲܕܘܼܬܹܗ<EOS>ܐ̄ܙܲܠ̣ ܩܘܼܕܼܡܲܝܗܘܿܢ ܥܕܲܡܵܐ ܠܐܲܝܟܵܐ ܕܐܝܼܬܼܵܘܗܝ ܛܲܠܝܵܐ<EOS>ܗܵܐ ܬܸܕܼܡܘܼܪܬܵܐ ܕܪܵܡ ܗ̄ܘ̣ ܫܲܪܒܵܗ̇ ܡ̣ܢ ܦܘܼܫܵܩܵܐ<EOS>ܟܠܗܘܿܢ ܟܵܘ̈ܟ݁ܒܹܐ ܒܪܵܘܡܵܐ ܪܵܕܹܝܢ ܥܲܡ ܙܲܒ̣ܢܲܝ̈ܗܘܿܢ<EOS>ܘܲܠܓ̣ܵܘ ܥܘܼܡܩܵܐ ܡܬܼܘܼܡ ܚܲܕܼ ܡܸܢܗܘܿܢ ܠܵܐ ܐܸܬ݁ܬܲܚܬܝܼ<EOS>ܒܛܲܟ̣ܣܵܐ ܣܕܼܝܼܪܵܐ ܪܵܕܹܝܢ ܒܐܲܬܼܪܵܐ ܕܡܸܢܝܵܢܲܝ̈ܗܘܿܢ<EOS>ܘܠܵܐ ܡܸܬܼܒܲܠܒܲܠ ܚܹܐܦܵܐ ܛܪܝܼܕܼܵܐ ܕܕܼܘܼܒܵܪ̈ܲܝܗܘܿܢ<EOS>ܐܲܝܢܵܐ ܡܸܢܗܘܿܢ ܒܐܲܝܢܵܐ ܙܲܒ̣ܢܵܐ ܐܲܪܦ̣ܝܼ ܐܲܬܼܪܹܗ<EOS>ܘܲܢܚܸܬܼ ܚܵܘܝܼ ܐܘܼܪܚܵܐ ܠܐ̄ܢܵܫܵܐ ܕܠܵܐ ܒܲܥܝܵܕܼܵܐ<EOS>ܐܲܝܟܵܐ ܚܙܸܐ ܠܟ̣ܘܿܢ ܟܵܘܟ݁ܒ̣ܵܐ ܕܲܢܦܲܩ̣ ܡ̣ܢ ܒܹܝܬܼ ܣܸܕܼܪܹ̈ܐ<EOS>ܘܐܲܝܟ̣ ܠܲܡ̈ܦܹܐܕܹܐ ܕܢܘܼܗܪܵܐ ܪܲܒܵܐ ܢܓܲܕܼ ܡܲܫܪܝܼܬܼܵܐ<EOS>ܐܸܡܲܬܼܝ ܗܵܕܹܐ ܚܕܲܬܵܐ ܣܸܠܩܲܬ݀ ܥܲܠ ܪܸܥܝܵܢܵܐ<EOS>ܕܸܚܘܿܬܼ ܟܵܘܟ݁ܒ̣ܵܐ ܢܚܵܘܸܐ ܐܘܼܪܚܵܐ ܠܐ̄ܢܵܫܵܐ ܒܐܲܪܥܵܐ<EOS>ܒܐܲܝܢܵܐ ܙܲܒ̣ܢܵܐ ܫܒܲܩ̣ ܠܲܪܩܝܼܥܵܐ ܚܲܕܼ ܡ̣ܢ ܣܸܕܼܪܹ̈ܐ<EOS>ܘܲܢܚܸܬܼ ܗܲܠܸܟ̣ ܥܲܡ ܬܲܓܵܪܹ̈ܐ ܒܲܫܒ̣ܝܼܠܲܝ̈ܗܘܿܢ<EOS>ܪܩܝܼܥܵܐ ܪܟ̣ܝܼܒ̣ܝܼܢ ܘܲܒ̣ܡܵܘܙܲܠܬܵܐ ܕܪܵܘܡܵܐ ܪܵܕܹܝܢ<EOS>ܨܹܝܕܼ ܥܘܼܡܩܵܐ ܕܹܝܢ ܠܵܐ ܡܸܬ݁ܬܲܚܬܹܝܢ ܠܲܡܗܲܠܵܟ̣ܘܼ<EOS>ܒܢܝܼܪܵܐ ܕܙܲܒ̣ܢܵܐ ܟܕܼܝܼܢܝܼܢ ܟܠܗܘܿܢ ܚܲܝ̈ܠܵܘܵܬܼܵܐ<EOS>ܘܒܲܚܕܼܵܐ ܟܲܬܼܦܵܐ ܫܘܝܼܬܼܵܐ ܪܵܕܹܝܢ ܗܵܐ ܡ̣ܢ ܥܵܠܲܡ<EOS>ܐܲܝܢܵܐ ܡܸܢܗܘܿܢ ܦܲܠܸܛ̣ ܨܵܘܪܹܗ ܡ̣ܢ ܒܹܝܬܼ ܚܲܒ̣ܪ̈ܵܘܗܝ<EOS>ܘܲܢܚܸܬܼ ܐܲܪܡ̣ܝܼ ܐܘܼܪܚܹܗ ܒܥܘܼܡܩܵܐ ܗܘ݀ ܒܲܠܚܘܿܕܼܵܘܗܝ<EOS>ܚܲܕܼ̈ܬܼܵܬܼܵܐ ܐ̄ܢܹܝܢ ܟܠܗܹܝܢ ܕܲܗ݀ܘܲܝ̈ ܒܐܝܼ̈ܕܲܝ ܡܵܪܲܢ<EOS>ܕܠܵܐ ܒܲܟ̣ܝܵܢܵܐ ܘܠܵܐ ܒܲܥܝܵܕܼܵܐ ܡܬܼܘܿܡ ܐܸܫܬܲܡܲܫ<EOS>ܐܲܝܟܵܐ ܚܙܸܐ ܠܟ̣ܘܿܢ ܐܸܡܵܐ ܒܬܼܘܼܠܬܵܐ ܐܸܠܵܐ ܕܝܼܠܹܗ<EOS>ܐܵܘ ܝܲܠܘܼܕܼܵܐ ܕܲܡܙܝܼܥ ܡܲܠܟܹ̈ܐ ܐܸܠܵܐ ܐܸܢ ܗܘ݀<EOS>ܠܡܲܢ ܐܝܼ̈ܙܓܲܕܹܐ ܘ݀ܵܐ ܢܲܗܝܼܪܹ̈ܐ ܐܸܠܵܐ ܐܸܢ ܠܹܗ<EOS>ܘܠܲܐܝܢܵܐ ܝܲܠܕܵܐ ܗܘ݀ܵܘ ܟܵܪ̈ܘܿܙܹܐ ܐܸܠܵܐ ܠܕܼܝܼܠܹܗ<EOS>ܟܵܘܟ݁ܒ̣ܵܐ ܒܥܘܼܡܩܵܐ ܠܡܲܢ ܐܸܬܼܚܵܘܝܼ ܐܸܠܵܐ ܐܸܢ ܒܹܗ<EOS>ܟܠܗܹܝܢ ܪ̈ܵܡܵܢ ܘܲܕܼܠܵܐ ܬܚܘܼܡܵܐ ܒܹܗ ܐܸܫܬܲܡܲܫ<EOS>ܢܸܫܠܘܿܢ ܣܵܦ̇ܪܹ̈ܐ ܡ̣ܢ ܦܘܼܫܵܩܵܐ ܕܝܼܠܝܼܕܼܘܼܬܹܗ<EOS>ܘܲܡܦܲܫ̈ܩܵܢܹܐ ܡ̣ܢ ܫܘܼ̈ܐܵܠܹܐ ܕܲܫܒ̣ܝܼܚܘܼܬܹܗ<EOS>ܒܥܵܬܼܵܐ ܕܡܹܐܡܪܹܐ ܐܸܠܵܐ ܒܫܘܼܒ̣ܚܵܐ ܠܵܐ ܡܸܫܬܲܟ̣ܚܵܐ<EOS>ܠܵܐ ܓܹܝܪ ܡܵܛ̇ܝܵܐ ܡܸܠܬܹܗ ܬܦܲܫܸܩ ܫܲܪܒܹ݁ܗ ܪܲܒܵܐ<EOS>ܐܵܦ ܐܝܼܙܓܲܕܹܗ ܡܲܠܐܸܐ ܠܣܵܦ̇ܪܹ̈ܐ ܘܠܵܐ ܡܸܬܼܦܲܫܲܩ<EOS>ܐܲܝܟܲܢ ܡܵܕܹܝܢ ܗܘ݀ ܡܸܬܼܡܲܠܲܠ ܐܲܟ̣ܡܵܐ ܕܐܝܼܬܼܵܘܗܝ<EOS>ܟܵܘܟ݁ܒ̣ܵܐ ܒܕܼܢܚܹܗ ܒܬܸܡܗܵܐ ܡܵܘܬܸܒ̣ ܠܲܕܼܒ̣ܵܨܝܼܢ ܠܹܗ<EOS>ܐܲܪܦܝܼ ܪܵܘܡܵܐ ܘܲܒ̣ܓ̣ܵܘ ܥܘܼܡܩܵܐ ܢܓܲܕܼ ܡܲܫܪܝܼܬܼܵܐ<EOS>ܐܸܬܼܓܵܘܙܲܠ ܗ̄ܘ̣ܵܐ ܘܲܚ̣ܙܵܘ ܢܘܼܗܪܹܗ ܡܓ̣ܘܼ̈ܫܹܐ ܘܲܚ̣ܕܼܝܼܘ<EOS>ܘܲܢܓܲܕܼ ܐܸܢܘܿܢ ܒܐܘܼܪܚܵܐ ܕܙܝܼܘܹܗ ܠܓ̣ܵܘ ܒܹܝܬܼܠܚܸܡ<EOS>ܢܦܲܩ̣ ܒܵܬܼܪܗܘܿܢ ܐܲܝܟ̣ ܕܵܩܢܹܣܵܐ ܡ̣ܢ ܡܲܠܟܵܐ<EOS>ܘܐܲܝܬ݁ܝܼ ܐܸܢܘܿܢ ܕܲܒ̣ܩܘܼܪ̈ܒܵܢܹܐ ܠܡܵܪܹܗ ܢܸܚܙܘܿܢ<EOS>ܓܲܪܸܓ̣ ܐܸܢܘܿܢ ܠܲܡܗܲܠܵܟ̣ܘܼ ܒܐܘܼܪܚܵܐ ܕܢܘܼܗܪܹܗ<EOS>ܘܟܲܕܼ ܡܲܛ̣ܝܼ ܗ̄ܘ̣ܵܐ ܠܬܲܪܥܹܗ ܕܡܲܠܟܵܐ ܒܨܸܡܚܵܐ ܦܲܬܼܚܹܗ<EOS>ܐܞܬ݀ܵܐ ܩܘܼܕܼܡܲܝܗܘܿܢ ܥܕܲܡܵܐ ܠܐܲܝܟܵܐ ܕܐܝܼܬܼܵܘܗܝ ܛܲܠܝܵܐ<EOS>ܘܐܲܝܟ̣ ܕܲܒ̣ܨܸܒ̣ܥܵܐ ܪܡܲܙ ܠܲܡܓ̣ܘܼ̈ܫܹܐ ܕܗܵܐ ܦܵܪܘܿܩܵܐ<EOS>ܗܘ̣ܵܐ ܠܗܘܿܢ ܐܘܼܪܚܵܐ ܡ̣ܢ ܐܘܿܪܸܫܠܸܡ ܘܲܠܒܹܝܬܼܠܚܸܡ<EOS>ܘܐܲܥܸܠ̣ ܐܸܢܘܿܢ ܘܲܚ̣ܙܵܘ ܡܲܠܟܵܐ ܘܟܸܢ ܐܲܪܚܸܩ̣ ܗ̄ܘ̣ܵܐ<EOS>ܥܲܠ̣ܘ ܕܹܝܢ ܗܵܠܹܝܢ ܘܲܚ̣ܙܵܘ ܬܲܡܵܢ ܛܲܠܝܵܐ ܕܲܪܡܸܐ<EOS>ܐܲܬܼܪܵܐ ܕܲܣܢܝܼܩ ܥܘܼܡܪܵܐ ܕܡܸܣܟܹܝܢ ܕܡܣܟܢ<EOS> ܒܲܝܬܵܐ ܙܥܘܿܪܵܐ<EOS>ܘܐܸܡܵܐ ܛܠܝܼܬܼܵܐ ܕܠܵܐ ܩܸܢ̈ܝܵܢܹܐ ܘܠܵܐ ܩܲܪ̈ܝܼܒܹܐ<EOS>ܡܸܣܟܹ݁ܢܘܼܬܼܵܐ ܘܡܲܠܟܵܐ ܕܲܓ̣ܢܸܐ ܕܠܵܐ ܠܸܓ̣ܝܘܿܢܹ̈ܐ<EOS>ܚ̣ܵܪܘ ܒܹܗ ܡܓ̣ܘܼ̈ܫܹܐ ܘܠܵܐ ܐܸܬܼܦܲܠܲܓ̣ܘ ܥܲܠ ܡܲܠܟ݁ܘܼܬܹܗ<EOS>ܘܲܢܦܲܠ̣ܘ ܩܘܼܕܼܡܵܘܗܝ ܟܲܕܼ ܡܸܬܼܟܲܫܦܝܼܢ ܒܐܝܼܩܵܪ̈ܲܝܗܘܿܢ<EOS>ܒܪܲܟ̣ܘ ܥܲܫܝܼ̈ܢܹܐ ܪܹ̈ܫܲܝ ܦܵܪܹܣ ܘܲܣ̣ܓܸܕܼܘ ܗ̄ܘ̣ܵܘ ܠܹܗ<EOS>ܠܪܹܫܵܐ ܕܩܵܡ̣ ܗ̄ܘ̣ܵܐ ܡ̣ܢ ܝܑܼܣܪܵܝܹܠ ܐܲܝܟ̣ ܕܐܸܬܼܟܲܪܙܲܬ݀<EOS>ܫܲܪܝܼ ܡܲܠܟܵܐ ܢܲܦܢܸܐ ܫܒ̣ܝܼܬܼܵܐ ܕܥܲܡ̈ܡܹܐ ܕܲܛ̣ܥܵܘ<EOS>ܘܲܠܫܲܒܵܝܵܐ ܒܬܸܡܗܵܐ ܢܵܘܬܸܒ̣ ܕܲܕܼܒܲܪ ܐܸܢܘܿܢ<EOS>ܫܲܪܝܼ ܕܢܸܟ̣ܢܘܿܫ ܣܸܓ̣ܕܲܬܼ ܥܲܡ̈ܡܹܐ ܕܲܙܪܝܼܩܵܐ ܗ̄ܘ̣ܵܬܼ<EOS>ܘܡ̣ܢ ܗܵܝ̇ ܐܲܪܥܹܗ ܕܢܸܡܪܘܿܕܼ ܫܲܪܝܼ ܕܚܲܣܝܼܢܵܐ ܗ̄ܘ̣ܵܬܼ<EOS>ܒܘܼܟ̣ܪܵܐ ܕܬܼܵܓܹ̈ܐ ܢܦܲܠ̣ ܘܲܣܓܸܕܼ ܠܹܗ ܒܲܡܓ̣ܘܼܫܘܼܬܼܵܐ<EOS>ܕܢܸܬܼܟܲܦܦܘܼܢ ܗ̄ܘ̣ܵܘ ܡܲܠܟܹ̈ܐ ܐ̄ܚܪ̈ܵܢܹܐ ܩܕܼܵܡ ܐܝܼܩܵܪܹܗ<EOS>ܗܵܝ̇ ܡܲܠܟ݁ܘܼܬܹܗ ܕܪܹܫ ܓܲܢ̄ܒܵܪܹ̈ܐ ܢܸܦܠܲܬ݀ ܩܘܼܕܼܡܵܘܗܝ<EOS>ܕܐܲܝܟ̣ ܡܲܚܙܝܼܬܼܵܐ ܬܸܗܘܸܐ ܠܥܵܠܡܵܐ ܘܒ̣ܵܗ̇ ܢܸܬ݁ܕܲܡܸܐ<EOS>ܐܲܪܥܹܗ ܪܲܒ݁ܬܼܵܐ ܕܢܲܚܫܝܼܪܬܼܵܢܵܐ ܗܡܲܝܪܹ̈ܐ ܝܸܗܒܲܬ݀<EOS>ܘܲܒ̣ܩܘܼܪ̈ܒܵܢܹܐ ܟܬܲܒ̣ܬܹܗ ܠܡܲܠܟܵܐ ܕܗܘ݀ܝܘܼ ܡܵܪܵܗ̇<EOS>ܗܵܝ̇ ܡܲܠܟ݁ܘܼܬܼܵܐ ܕܐܝܼܬܹܝܗ̇ ܪܹܫܵܐ ܕܥܵܠܡܵܐ ܟ̱ܠܹܗ<EOS>ܕܸܟ̣ܢܲܬ݀ ܩܘܼܕܼܡܵܘܗܝ ܬܸܫܬܲܥܒܲܕܼ ܒܵܗ̇ ܒܪܝܼܬܼܵܐ ܟ̱ܠܵܗ̇<EOS>ܠܐܲܪܥܵܐ ܕܒ̣ܵܒܹܠ ܕܡܸܢܵܗ̇ ܫܲܪܝܲܬ݀ ܪܹܫܵܢܘܼܬܼܵܐ<EOS>ܢܲܓ̣ܕܵܗ̇ ܩܘܼܫܬܵܐ ܕܲܠܗܵܘ̇ ܪܹܫܵܐ ܕܪܹ̈ܫܹܐ ܬܸܣܓ݁ܘܿܕܼ<EOS>ܚ̣ܙܵܐܘܼܗ̇ ܠܟܹܐܦܵܐ ܕܐܸܬܼܓܲܙܪܲܬ݀ ܗ̄ܘ̣ܵܬܼ ܕܠܵܐ ܒܐܝܼ̈ܕܲܝܵܐ<EOS>ܕܲܒ̣ܠܲܥ̣ ܗ̄ܘ̣ܵܐ ܒܵܗ̇ ܨܲܠܡܵܐ ܪܲܒܵܐ ܘܲܢܦܲܠ̣ ܩܘܼܕܼܡܹܝܗ̇<EOS>ܠܪܹܫܵܐ ܕܕ݁ܗܒ̣ܵܐ ܡܚܵܬ݀ ܘܐܲܪܟܸܢܬܹܗ ܕܢܸܫܬܲܥܒܲܕܼ ܠܵܗ̇<EOS>ܘܐܲܝܟ̣ ܕܲܠܥܘܿܪܵܐ ܒܪܘܼܚܵܐ ܕܪܵܬܹܗ ܠܟ̣ܠܹܗ ܨܲܠܡܵܐ<EOS>ܪܹܫܵܢܘܼܬܼܵܐ ܕܡܵܕܲܝ ܢܸܦܠܲܬ݀ ܡ̣ܢ ܐܝܼܩܵܪܵܗ̇<EOS>ܩܕܼܵܡ ܗܵܝ̇ ܟܹܐܦܵܐ ܕܲܡܠܵܬ݀ ܡܸܢܵܗ̇ ܟ̱ܠܵܗ̇ ܐܲܪܥܵܐ<EOS>ܪܹܫܵܐ ܕܥܵܠܡܵܐ ܐܸܫܬܲܥܒܲܕܼ ܗ̄ܘ̣ܵܐ ܒܒܲܪ̄ܬܼ ܟܲܠܕܼܵܝܹ̈ܐ<EOS>ܠܝܵܪܬܵܐ ܕܐܸܬ݀ܵܐ ܕܢܲܥܕܸܐ ܕܝܼܠܹܗ ܡ̣ܢ ܒܵܙ̈ܘܿܙܹܐ<EOS>ܥܲܠ̣ܘ ܩܘܼܪ̈ܒܵܢܹܐ ܕܲܡܓ̣ܘܼܫܘܼܬܼܵܐ ܘܐܸܬܼܩܲܪܲܒ̣ܘ ܠܹܗ<EOS>ܠܡܲܠܟܵܐ ܣܓ̣ܝܼܕܼܵܐ ܕܐܸܬ݀ܵܐ ܠܕܼܝܼܐܹܗ ܡܸܣܟ̣ܢܵܐܝܼܬܼ<EOS>ܥܲܠ ܕܐܸܬ݁ܬ݁ܫܝܼܛ ܗ̄ܘ̣ܵܐ ܡܲܠܟܵܐ ܒܥܲܡܹܗ ܡ̣ܢ ܓܵܘܵܝܹ̈ܐ<EOS>ܨܹܝܕܼ ܒܲܪ̈ܵܝܹܐ ܫܠܲܚ̣ ܘܐܲܝܬ݁ܝܼܘ ܠܹܗ ܩܘܼܪ̈ܒܵܢܲܝܗܘܿܢ<EOS>ܠܕܼܝܼܠܹܗ ܐܸܬ݀ܵܐ ܘܲܕܼܠܵܐ ܩܲܒ݁ܠ̣ܘܼܗܝ ܐܲܟܸܣ̣ ܐܸܢܘܿܢ<EOS>ܕܲܒ̣ܘܼܟ̣ܪ̈ܵܝܹܐ ܡܸܬܼܝܲܩܲܪ ܗ̄ܘ̣ܵܐ ܚܲܒ݁ܝܼܒ̣ܵܐܝܼܬܼ<EOS>ܡ̣ܢ ܒܹܝܬܼ ܥܲܡ̈ܡܹܐ ܫܲܕܲܪ ܐܲܝܬܝܼ ܡܵܐ ܕܚܵܫܲܚ ܠܹܗ<EOS>ܕܲܒ̣ܓ̣ܵܘ ܥܲܡܵܐ ܐܸܬ݁ܬ݁ܫܝܼܛ ܗ̄ܘ̣ܵܐ ܠܹܗ ܡ̣ܢ ܩܲܪ̈ܝܼܒ̣ܵܘܗܝ<EOS>ܥܲܡ̈ܡܹܐ ܐ̄ܚܪ̈ܵܝܹܐ ܗܘ݀ܵܘ ܩܲܕܼ̈ܡܵܝܹܐ ܒܩܘܼܪ̈ܒܵܢܲܝܗܘܿܢ<EOS>ܘܦܵܫ̣ܘ ܩܲܕܼ̈ܡܵܝܹܐ ܥܲܡܵܐ ܒܬܲܪܥܵܐ ܘܠܵܐ ܥܵܐܹ̇ܠ ܗ̄ܘ̣ܵܐ<EOS>ܢܦܲܠ̣ܘ ܘܲܣܓܸܕܼܘ ܠܹܗ ܡܓ̣ܘܼ̈ܫܹܐ ܒܬܲܗܪܵܐ ܕܠܵܐ ܦܘܼܠܵܓ̣ܵܐ<EOS>ܘܟܲܕܼ ܐܲܝܟ̣ ܥܲܡܵܐ ܠܵܐ ܚ̣ܙܵܘ ܚܲܝ̈ܠܹܐ ܠܵܐ ܫܵܛ̣ܘܼܗܝ ܗ̄ܘ̣ܵܘ<EOS>ܟܲܕܼ ܐܲܣ̣ܝܼ ܗ̄ܘ̣ܵܐ ܟܪ̈ܝܼܗܹܐ ܕܥܲܡܵܐ ܫܵܢ̇ܝܵܐ ܚܲܫ̣ܒ݁ܘܼܗܝ<EOS>ܘܟܲܕܼ ܛܵܪܹܕܼ ܗ̄ܘ̣ܵܐ ܡܸܢܗܘܿܢ ܫܹܐܕܹ̈ܐ ܪܹܫܵܐ ܕܕܼܵܝ̈ܘܹܐ<EOS>ܒܢܲܝ̈ ܥܲܡ̈ܡܹܐ ܕܹܝܢ ܟܲܕܼܐܲܝܬ݁ܝܼܘ ܠܹܗ ܩܘܼܪ̈ܒܵܢܲܝܗܘܿܢ<EOS>ܠܵܘ ܐܵܬܼ̈ܘܵܬܼܵܐ ܚ̣ܙܵܘ ܟܲܕܼ ܣܵܥܲܪ ܘܲܣ̣ܓܸܕܼܘ ܗ̄ܘ̣ܵܘ ܠܹܗ<EOS>ܠܵܐ ܟܲܕܼ ܫܲܚܠܸܦ ܡܵܝ̈ܵܐ ܫܚܝܼ̈ܡܹܐ ܠܚܲܡܪܵܐ ܛܵܒ̣ܵܐ<EOS>ܘܠܵܐ ܟܲܕܼ ܐܲܣ̣ܓ݁ܝܼ ܠܲܚܡܵܐ ܙܥܘܿܪܵܐ ܘܣܲܒܲܥ̣ ܐܲܠܦܹ̈ܐ<EOS>ܠܵܐ ܟܲܕܼ ܦܲܟ̣ܪܹܗ ܠܠܸܓ̣ܝܘܿܢ ܘܲܫ̣ܕܼܵܝܗܝ ܒܲܝܢܵܬܼ ܓܲܠܠܹ̈ܐ<EOS>ܘܠܵܐ ܟܲܕܼ ܕܲ݁ܝܼ ܓܲܪ̈ܒܹܐ ܒܡܸܠܬܹܗ ܐܲܝܟ̣ ܦܵܩܹ̇ܕܼ ܟܠ<EOS>ܠܵܐ ܟܲܕܼ ܣܵܡ̣ ܗ̄ܘ̣ܵܐ ܛܝܼܢܵܐ ܠܣܲܡܝܵܐ ܘܲܚ̣ܙܵܐ ܘܼܗܪܵܐ<EOS>ܘܠܵܐ ܟܲܕܼ ܪܲܩ̣ ܗ̄ܘ̣ܵܐ ܒܐܸܕܼܢܹ̈ܐ ܕܕܼܘܼܓܵܐ ܘܝܲܗ̄ܒ̣ ܠܹܗ ܫܸܡܥܵܐ<EOS>ܠܵܐ ܟܲܕܼ ܕܲܝܸܫ<EOS>ܕܝܲܐܫ<EOS> ܕܵܐܹ̇ܫ؟ <EOS> ܓܲܠܠܵܘ̈ܗܝ ܕܝܲܡܵܐ ܒܲܥܪܝܼܪ̈ܵܝܹܐ<EOS>ܘܠܵܐ ܟܲܕܼ ܟܵܐܹ̇ܐ ܒܪ̈ܘܼܚܹܐ ܘܡܲܫܒܹ̈ܐ ܘܡܸܫܬܲܡܥܝܼܢ ܠܹܗ<EOS>ܠܵܐ ܟܲܕܼ ܩܵܪܹܐ ܘܡܲܦܸܩ ܡܝܼܬܼܵܐ ܒܵܬܲܪ ܕܲܣ̣ܪܝܼ<EOS>ܘܠܵܐ ܟܲܕܼ ܡܲܦܢܸܐ ܥܠܲܝܡܵܐ ܒܩܵܠܵܐ ܠܥܘܼܒܵܐ ܕܐܸܡܹܗ<EOS>ܠܵܐ ܟܲܕܼ ܡܲܐܣܸܐ ܠܲܡܡܲܚܲܝܬܵܐ ܡ̣ܢ ܛܲܡܐܘܼܬܼܵܗ̇<EOS>ܘܠܵܐ ܟܲܕܼ ܡܲܚܠܸܡ ܠܕܲܚܪܸܫ ܘܲܥܘܝܼܪ ܘܐܝܼܬܼ ܠܹܗ ܕܲܝܘܵܐ<EOS>ܠܵܐ ܟܲܕܼ ܡܲܐܣܸܐ ܘܲܡܫܲܪܲܪ ܗ̄ܘ̣ܵܐ ܠܕܲܟ̣ܪܝܼܗܝܼܢ ܗ̄ܘ̣ܵܘ<EOS>ܘܠܵܐ ܟܲܕܼ ܝܵܗܹ̇ܒ̣ ܚܲܝܹ̈ܐ ܠܡܝܼ̈ܬܹܐ ܕܲܫܟ̣ܝܼܒ̣ܝܼܢ ܗ̄ܘ̣ܵܘ<EOS>ܠܵܐ ܟܲܕܼ ܡܲܦܸܩ ܕܲܝܘܹ̈ܐ ܒܩܵܠܵܐ ܡ̣ܢ ܫܹ̈ܐܕܼܵܢܹܐ<EOS>ܘܠܵܐ ܟܲܕܼ ܝܵܗܹ̇ܒ̣ ܢܘܼܗܪܵܐ ܘܫܸܡܥܵܐ ܠܕܲܣܢܝܼܩܝܼܢ ܗ̄ܘ̣ܵܘ<EOS>ܠܵܐ ܟܲܕܼ ܪܲܓ݁ܝܼ ܐܝܕܹܗ ܕܓܲܪܒܵܐ ܕܓܲܒ̣ܪܵܐ؟<EOS> <EOS> ܕܝܲܒ݁ܝܼܫܵܐ<EOS>ܗ̄ܘ̣ܵܬܼ<EOS>ܘܠܵܐ ܟܲܕܼ ܡܵܘܒܸ݁ܫ ܬܹܐܬܵܐ ܪܓ̣ܝܼܬܼܵܐ ܡ̣ܢ ܥܸܩܵܪܵܗ̇<EOS>ܟܲܕܼ ܡܲܓܸܣ ܗ̄ܘ̣ܵܐ ܠܥܸܠ ܡ̣ܢ ܒܘܼܪ̈ܟܹ݁ܝܗ̇ ܕܲܡܓܲܙܲܝܬܵܐ<EOS>ܚ̣ܙܵܘ ܫܼܛܘܼܬܹܗ ܘܠܵܐ ܐܸܬܼܦܲܠܲܓ̣ܘ ܥܲܠ ܪܲܒ݁ܘܼܬܹܗ<EOS>ܒܒܲܝܬܵܐ ܣܢܝܼܩܵܐ ܕܠܵܐ ܩܸܢ̈ܝܵܢܹܐ ܘܠܵܐ ܪܲܒ݁ܘܼܬܼܵܐ<EOS>ܚ̣ܙܵܐܘܼܗܝ ܕܲܪܡܸܐ ܘܲܢܦܲܠ̣ܘ ܩܘܼܕܼܡܵܘܗܝ ܒܐܝܼܩܵܪ̈ܲܝܗܘܿܢ<EOS>ܒܡܸܣܟܹ݁ܢܘܼܬܼܵܐ ܡܨܲܥܪܵܢܝܼܬܼܵܐ ܕܟ̣ܠ ܩܲܢܵܝܹ̈ܝܗ̇<EOS>ܝܲܩ̣ܪܘܼܗܝ ܗܸܢܘܿܢ ܟܲܕܼ ܠܵܐ ܢܵܟ̣ܦ̇ܝܼܢ ܒܲܣܢܝܼܩܘܼܬܹܗ<EOS>ܒܚܲܣܝܼܪܘܼܬܼܵܐ ܕܡܸܬ݁ܬ݁ܫܝܼܛܝܼܢ ܒܵܗ̇ ܡܵܪ̈ܵܘܵܬܼܵܐ<EOS>ܫܪܸܐ ܗ̄ܘ̣ܵܐ ܡܲܠܟܵܐ ܘܡܸܬܼܝܲܩܲܪ ܒܵܗ̇ ܡ̣ܢ ܢܘܼܟ̣ܪ̈ܵܝܹܐ<EOS>ܠܥܘܼܬܼܪܵܐ ܕܥܵܠܡܵܐ ܒܣܲܪ ܥܲܬ݁ܝܼܪܵܐ ܒܲܣܢܝܼܩܘܼܬܹܗ<EOS>ܕܒ̣ܵܗ̇ ܐܲܪܟܸܢ ܗ̄ܘ̣ܵܐ ܠܡܲܠܟܹ̈ܐ ܩܕܼܵܡܵܘܗܝ ܒܐܝܼܙܓܲܕܼܸܵܝ̈ܗܘܿܢ<EOS>ܒܡܸܣܟܹܢܘܼܬܹܗ ܕܵܫ̣ ܪܵܡܘܼܬܼܵܐ ܕܫܲܠܝܼ̈ܛܵܢܹܐ<EOS>ܘܥܲܠ ܐܸܣܟܘܼܦܬܹܗ ܓܲܪܓܲܪ ܐܸܢܘܿܢ ܒܐܝܼܩܵܪ̈ܲܝܗܘܿܢ<EOS>ܡܲܟ݁ܝܼܟ̣ܘܼܬܹܗ ܠܬܲܓܹ̈ܐ ܟܵܦܲܬ݀ ܢܸܫܬܲܡܥܘܼܢ ܠܹܗ<EOS>ܘܲܠܥܲܫܝܼ̈ܢܹܐ ܒܢܝܼܪܹܗ <EOS> ܟܸܕܢܲܬ݀ ܬܸܦܠܘܿܚ ܒܗܘܿܢ<EOS>ܡ̣ܢ ܫܝܼܛܘܼܬܹܗ ܪܗܵܒ̣ܬܵܐ ܢܸܦܠܲܬ݀ ܥܲܠ ܥܲܙܝܼܙܹ̈ܐ<EOS>ܘܲܒ̣ܩܘܼܪ̈ܒܵܢܹܐ ܒܪܲܟ̣ܘ ܘܲܣ̣ܓܸܕܼܘ ܠܹܗ ܕܠܵܐ ܦܘܼܠܵܓ̣ܵܐ<EOS>ܒܡܸܣܟܹܢܘܼܬܼܵܐ ܠܥܘܼܬܼܪܵܐ ܕܲܝܸܫ̣ ܕܝܼܐܫ<EOS> ܒܲܪ ܥܲܬ݁ܝܼܪܹ̈ܐ<EOS>ܕܲܢܚܵܘܸܐ ܗ̄ܘ̣ܵܐ ܕܥܘܼܬܼܪܹܗ ܕܝܼܠܹܗ ܡ̣ܢ ܥܵܠܲܡ ܗ̄ܘ̣<EOS>ܒܒܲܝܬܵܐ ܣܢܝܼܩܵܐ ܫ̣ܪܵܐ ܒܲܪ ܡܲܠܟܵܐ ܡܸܣܟܹܢܵܐܝܼܬܼ<EOS>ܘܫܲܕܲܪ ܐܲܝܬܝܼ ܓܲܙܹ̈ܐ ܕܡܲܠܟܹ̈ܐ ܟܫ̣ܵܐ ܥܲܠ ܬܲܪܥܹܗ<EOS>ܢܦܲܠ̣ܘ ܘܲܣܓܸܕܼܘ ܠܹܗ ܡܓ̣ܘܼ̈ܫܹܐ ܒܬܲܗܪܵܐ ܠܡܲܠܟܵܐ ܪܲܒܵܐ<EOS>ܘܲܕܼܠܵܐ ܚ̣ܙܵܘ ܠܹܗ ܥܘܼܬܼܪܹܗ ܕܥܵܠܡܵܐ ܠܵܐ ܐܸܬܼܦܲܠܲܓ̣ܘ<EOS>ܐܲܝܟ̣ ܡܲܚܙܝܼܬܼܵܐ ܗܘ݀ܵܘ ܠܹܗ ܠܥܵܠܡܵܐ ܗܵܐ ܡ̣ܢ ܗܵܝܕܹܝܢ<EOS>ܕܐܲܝܢܵܐ ܕܣܵܓܹܕܼ ܠܲܒ̣ܪܵܐ ܕܩܘܼܫܬܵܐ ܒܗܘܿܢ ܢܸܬ݁ܕܲܡܹܐ<EOS>ܠܵܐ ܒܨܵܐܘܼܗܝ ܗ̄ܘ̣ܵܘ ܟܲܕܼ ܩܲܪܸܒ̣ܘ ܠܹܗ ܩܘܼܪ̈ܒܵܢܲܝܗܘܿܢ<EOS>ܒܚܘܼܒܵܐ ܝܲܩܪܘܼܗܝ ܟܲܕܼ ܠܵܐ ܒܵܗ̇ܬ݁ܝܼܢ ܒܲܙܥܘܿܪܘܼܬܹܗ<EOS>ܠܵܐ ܥܲܩܸܒ̣ܘ ܗ̄ܘ̣ܵܘ ܥܲܠ ܡܵܘܠܵܕܹܗ ܒܫܘܼܐܵܠܲܝ̈ܗܘܿܢ<EOS>ܘܝܲܗ̄ܒ̣ܘ ܩܘܼܪ̈ܒܵܢܹܐ ܘܠܵܐ ܐܲܚܨܸܦ̣ܘ ܗ̄ܘ̣ܵܘ ܥܲܠ ܫܘܼ̈ܐܵܠܹܐ<EOS>ܠܵܐ ܕܪܲܫ̣ܘ ܝܲܠܕܹܗ ܘܗܵܝܕܹܝܢ ܝܲܗ̄ܒ̣ܘ ܗ̄ܘ̣ܵܘ ܐܝܼܩܵܪ̈ܲܝܗܘܿܢ<EOS>ܕܡܲܠܟܵܐ ܗ̄ܘ̣ ܝܲܕܼܥ̣ܘܼܗܝ ܠܵܐ ܕܹܝܢ ܥܲܩ̣ܒ̣ܘܼܗܝ ܒܹܝܬܼ ܡܸܠܲܝ̈ܗܘܿܢ<EOS>ܒܚܘܼܒܵܐ ܣܓܸܕܼܘ ܠܹܗ ܠܵܘ ܒܲܕܼܪ̈ܵܫܹܐ ܩܵܡ̣ܘ ܥܲܠ ܝܲܠܕܹܗ<EOS>ܕܢܸܗܘܘܿܢ ܛܘܼܦ̮ܣܵܐ ܠܲܒ̣̈ܢܲܝ ܒܲܝܬܵܐ ܕܗܲܝܡܵܢܘܼܬܼܵܐ<EOS>ܥܹܕܬܵܐ ܚܕܲܬܵܐ ܐ̄ܬܲܬ݀ ܡ̣ܢ ܒܵܒܹܠ ܬܸܚܙܸܐ ܠܲܒ̣ܪܵܐ<EOS>ܘܠܵܐ ܥܲܩܸܒ̣ܬܹܗ ܕܫܲܪܝܼܪ ܗ̄ܘ̣ܵܐ ܠܵܗ̇ ܕܗܘ݀ܝܘܼ ܡܲܠܟܵܐ<EOS>ܒܲܪ̄ܬܼ ܟܲܠܕܼܵܝܹ̈ܐ ܚܬܼܝܼܪܬܵܐ ܚܙܵܬܹܗ ܘܠܵܐ ܥܲܩܸܒ̣ܬܹܗ<EOS>ܕܬܸܗܘܸܐ ܕܡܘܼܬܼܵܐ ܕܠܵܐ ܐ̄ܢܵܫ ܢܸܒ̣ܨܹܝܘܗܝ ܡܵܐ ܕܣܵܓ̣ܕܼ ܠܹܗ<EOS>ܡܓ̣ܘܼ̈ܫܹܐ ܡܥܲܩ̈ܒܲܝ ܥܲܠ ܲܣ̈ܝܵܬܼܵܐ ܒܫܘܼܐܵܠܲܝ̈ܗܘܿܢ<EOS>ܨܹܝܕܼ ܡܵܘܠܵܕܼܵܐ ܫܸܬܼܩܵܐ ܢܛܲܪܘ ܗ̄ܘ̣ܵܘ ܐܲܝܟ̣ ܦܵܪ̈ܘܿܫܹܐ<EOS>ܠܡܘܿܢ ܠܵܐ ܗܵܟܲܢ ܝܲܩܝܼܪ ܫܲܪܒܹܗ ܥܲܠ ܕܵܪ̈ܘܿܫܹܐ<EOS>ܐܸܠܵܐ ܣܵܦ̇ܪܹ̈ܐ ܗܵܐ ܡܢܲܬ݁ܦܝܼܢ ܠܹܗ ܒܫܘܼܐܵܠܲܝ̈ܗܘܿܢ<EOS>ܠܡܘܿܢ ܠܵܐ ܩܢܹܝܢ ܐܢ̈ܬ݁ܘܿܢ ܗܵܝ̇ ܫܲܦܝܘܼܬܼܵܐ ܕܲܡܓ̣ܘܼܫܘܼܬܼܵܐ<EOS>ܕܟܲܕܼ ܝܲܩܲܪܬܹܗ ܒܲܗ̈ܦܵܟ̣ܵܬܼܵܐ ܠܵܐ ܥܲܩܸܒ̣ܬܹܗ<EOS>ܠܡܘܿܢ ܠܵܐ ܣܵܓܹܕܼ ܟܠܢܵܫ ܠܒܲܪ ܐܲܠܵܗܵܐ<EOS>ܐܲܝܟ̣ ܕܲܣܓܸܕܼܘ ܠܹܗ ܡܓ̣ܘܼ̈ܫܹܐ ܥܪ̈ܝܼܡܹܐ ܕܠܵܐ ܥܘܼܩܵܒ̣ܵܐ<EOS>ܠܡܘܿܢ ܠܵܐ ܫܸܬܼܩܵܐ ܦܪܝܼܣ ܥܲܠ ܫܲܪܒܹ݁ܗ ܐܲܝܟ̣ ܫܘܿܫܸܦܵܐ<EOS>ܘܲܠܓ̣ܵܘ ܡܸܢܵܗ̇ ܫܪܸܐ ܘܲܡܣܲܬܲܪ ܡ̣ܢ ܫܵܓ̣ܘܿܫܹ̈ܐ<EOS>ܠܡܘܿܢ ܠܵܐ ܒܵܪܟ݁ܝܼܢ ܣܵܦ̇ܪܹ̈ܐ ܩܕܼܵܡܵܘܗܝ ܒܲܦܫܝܼܛܘܼܬܼܵܐ<EOS>ܘܠܵܐ ܒܵܨܹ̇ܝܢ ܠܹܗ ܐܲܝܟ̣ ܕܲܡܓ̣ܘܼ̈ܫܹܐ ܠܵܐ ܥܲܩܸܒ̣ܘ ܗ̄ܘ̣ܵܘ<EOS>ܡܸܛܠ ܡܵܢܵܐ ܣܸܕܼܩܹ̈ܐ ܒܫܲܪܒܹ݁ܗ ܒܫܲܤܒܹ݁ܗ ܡ̣ܢ ܕܵܪ̈ܘܿܫܹܐ<EOS>ܘܲܗ̈ܦܵܟ̣ܵܬܼܵܐ ܒܡܹܐܡܪܵܐ ܕܝܼܠܹܗ ܡ̣ܢ ܒܵܨ̈ܘܿܝܹܐ<EOS>ܠܡܵܢܵܐ ܕܪܵܫܵܐ ܥ̣ܒܲܕܼ ܦܘܼܡܵܐ ܠܗܲܝܡܵܢܘܼܬܼܵܐ<EOS>ܘܲܒ̣ܚܵܪܥܘܼܬܼܵܐ ܡܡܲܠܸܠ ܟܠܢܵܫ ܕܲܢܩܝܼܡ ܕܝܼܠܹܗ<EOS>ܠܡܘܿܢ ܚܸܪܝܵܢܵܐ ܥ̣ܒܲܕܼ ܠܹܗ ܓܲܒܹ̈ܐ ܒܲܟ̣ܢܘܼ̈ܫܵܬܼܵܐ<EOS>ܘܐܲܥ̣ܝܼܪ ܗܸܪܬܼܵܐ ܕܲܒ̣ܡܲܨ̈ܘܵܬܼܵܐ ܠܲܒ̣ܪܵܐ ܢܸܕܼܪܘܿܫ<EOS>ܡܓ̣ܘܼ̈ܫܹܐ ܢܸܗܘܘܿܢ ܐܲܝܟ̣ ܡܲܚܙܝܼܬܼܵܐ ܠܲܕܼܣܵܓܹܕܼ ܠܹܗ<EOS>ܕܠܵܐ ܢܸܬܼܥܲܩܲܒ̣ ܡܵܐ ܕܡܸܬܼܡܲܠܲܠ ܒܹܝܬܼ ܦܵܪ̈ܘܿܫܹܐ<EOS>ܫܠܝܼܚܹ̈ܐ ܕܐܸܬ݀ܵܘ ܡ̣ܢ ܒܹܝܬܼ ܚܲܢ̈ܦܹܐ ܒܐܝܼܩܵܪ̈ܲܝܗܘܿܢ<EOS>ܢܲܠܦܘܿܢ ܫܲܪܒܵܐ ܕܗܲܝܡܵܢܘܼܬܼܵܐ ܠܲܕܼܒ̣ܵܨܹܐ ܠܹܗ<EOS>ܕܐܲܝܟܵܘ ܡܲܠܟܵܐ ܫܵܐܸܠ̣ܘ ܒܲܠܚܘܿܕܼ ܒܐܲܪܥܵܐ ܕܲܝܗܘܼܕܼ<EOS>ܘܡ̣ܢ ܕܲܚ̣ܙܵܐܘܼܗܝ ܠܵܐ ܬܘܼܒ̣ ܐܲܗ̣ܦܸܟ̣ܘ ܠܲܡܫܲܐܵܠܘܼ<EOS>ܛܲܠܝܵܐ ܕܲܪܡܸܐ ܒܹܝܬܼ ܡܸܣ̈ܟܹܢܹܐ ܚ̣ܙܵܘ ܫܲܪܝܼܪܹ̈ܐ<EOS>ܘܠܵܐ ܐܸܬܼܦܲܠܲܓ̣ܘ ܕܲܢܫܲܐܠܘܼܢ ܬܘܼܒ̣ ܥܲܠ ܡܲܠܟ݁ܘܼܬܹܗ<EOS>ܒܪܲܟ̣ܘ ܘܲܣ̣ܓܸܕܼܘ ܠܹܗ ܘܐܲܥܸܠ̣ܘ ܩܘܼܕܼܡܵܘܗܝ ܩܘܼܪ̈ܒܵܢܲܝܗܘܿܢ<EOS>ܦܬܲܚ̣ܘ ܣܝܼ̈ܡܵܬܼܗܘܿܢ ܘܝܲܗ̄ܒ̣ܘ ܠܹܗ ܓܲܙܹ̈ܐ ܕܐܲܒ̣ܵܗܲܝ̈ܗܘܿܢ<EOS>ܫܩܲܠ̣ܘ ܗ̄ܘ̣ܵܘ ܕܲܗܒ̣ܵܐ ܘܩܲܪܸܒ̣ܘ ܗ̄ܘ̣ܵܘ ܠܹܗ ܐܲܝܟ̣ ܕܲܠܡܲܠܟܵܐ<EOS>ܘܒܸܣ̈ܡܹܐ ܛܵܒܹ̈ܐ ܝܲܗ̄ܒ̣ܘ ܠܐܝܼܩܵܪܹܗ ܐܲܝܟ̣ ܕܲܠܡܵܪܵܐ<EOS>ܐܲܥܸܠ̣ܘ ܗ̄ܘ̣ܵܘ ܠܹܗ ܕܲܫ̈ܢܹܐ ܦܪ̈ܝܼܫܹܐ ܒܐܸܣܟܹܡܲܝ̈ܗܘܿܢ<EOS>ܠܬܼܵܓ̣ܵܐ ܪܲܒܵܐ ܕܡܸܢܹܗ ܪܵܕܼܝܵܐ ܪܹܫܵܢܘܼܬܼܵܐ<EOS>ܒܪܲܟ̣ܘ ܗ̄ܘ̣ܵܘ ܩܘܼܕܼܡܵܘܗܝ ܘܲܡܦܝܼܣܝܼܢ ܠܹܗ ܢܩܲܒܸ݁ܠ ܐܸܢܘܿܢ<EOS>ܘܲܕ݁ܛܲܠܝܵܐ ܗ̄ܘ̣ܵܐ ܠܵܐ ܢܵܟ̣݁ܦܝܼܢ ܗ̄ܘ̣ܵܘ ܒܲܙܥܘܿܪܘܼܬܹܗ<EOS>ܢܦܲܠ̣ܘ ܘܲܣ̣ܓܸܕܼܘ ܠܹܗ ܒܙܵܘܥܵܐ ܪܲܒܵܐ ܟܲܕܼ ܕܲܚܝܼܠܝܼܢ<EOS>ܘܒ̣ܵܥܹ̇ܝܢ ܡܸܢܹܗ ܕܠܵܐ ܢܲܣܠܸܐ ܗ̄ܘ̣ܵܐ ܩܘܼܪ̈ܒܵܢܲܝܗܘܿܢ<EOS>ܠܵܐ ܚ̣ܙܵܘ ܬܵܓܹܗ ܘܡܸܬܼܗܲܝܡܲܢ ܗ̄ܘ̣ܵܐ ܕܡܵܪܹܐ ܬܵܓܹ̈ܐ ܗ̄ܘ̣<EOS>ܘܲܒ̣ܩܘܼܪ̈ܒܵܢܹܐ ܫܵܦ̇ܪܝܼܢ ܗ̄ܘ̣ܵܘ ܠܹܗ ܒܚܘܼܒܵܐ ܪܲܒܵܐ<EOS>ܐܲܪܗܸܒ̣ ܐܸܢܘܿܢ ܬܵܓ̣ܵܐ ܟܲܣܝܵܐ ܘܲܢܦܲܠ̣ܘ ܩܘܼܕܼܡܵܘܗܝ<EOS>ܟܲܕܼ ܡܸܬܼܟܲܫܦܝܼܢ ܕܢܸܣܲܒ̣ ܡܸܢܗܘܿܢ ܐܝܼܩܵܪ̈ܲܝܗܘܿܢ<EOS>ܢܦܲܠ̣ܘ ܓܲܢ̄ܒܵܪܹ̈ܐ ܪܹ̈ܫܲܝ ܐܲܪܥܵܐ ܩܕܼܵܡ ܝܲܠܘܼܕܼܵܐ<EOS>ܘܲܒ̣ܩܘܼܪ̈ܒܵܢܹܐ ܡܦܝܼܣܝܼܢ ܗ̄ܘ̣ܵܘ ܠܹܗ ܢܩܲܒܸ݁ܠ ܐܸܢܘܿܢ<EOS>ܘܐܲܟ̣ܡܵܐ ܕܗܵܠܹܝܢ ܡܸܬܼܐܲܡܪ̈ܵܢ ܗ̄ܘܲܝ̈ ܡ̣ܢ ܐܝܼܙ̈ܓܲܕܹܐ<EOS>ܠܡܲܠܟܵܐ ܣܓܝܼܕܼܵܐ ܟܲܕܼ ܝܵܗ̇ܒ݁ܝܼܢ ܠܹܗ ܩܘܼܪ̈ܒܵܢܲܝܗܘܿܢ<EOS>ܣܲܒ̣ ܡܵܪܝ ܕܲܫ̈ܢܹܐ ܕܫܲܕܪܲܬ݀ ܐܲܪܥܲܢ ܕܲܬܼܩܲܪܸܒ̣ ܠܵܟ̣<EOS>ܐܲܢ̄ܬ݁ ܗ̄ܘ̣ ܡܲܠܟܲܢ ܣܲܒ̣ ܡܲܕܲܐܬܼܵܐ ܡ̣ܢ ܐܘܼܚܕܵܢܵܟ̣<EOS>ܬܵܓܹܗ ܕܢܸܡܪܘܿܕܼ ܪܹܫ ܓܲܢ̄ܒܵܪܹ̈ܐ ܟܠܝܼܠܵܐ ܫܲܕܲܪ<EOS>ܕܲܠܡܲܠܟ݁ܘܼܬܼܵܟ̣ ܢܸܬܸ݁ܠ ܙܸܕܼܩܵܐ ܕܲܡܫܲܒܲܚܬܵܐ ܗ̄ܝܼ<EOS>ܒܲܫܡܵܟ̣ ܝܵܬܼ݁ܒܵܐ ܐܲܪܥܲܢ ܡܸܟܹ݁ܝܠ ܕܐܲܢ̄ܬ݁ ܗ̄ܘ̣ ܡܲܠܟܵܗ̇<EOS>ܩܲܒܸ݁ܠ ܡܸܢܲܢ ܘܲܫܪܝܼܢ ܢܹܐܙܲܠ ܕܐܸܫܬܲܕܲܪܢܲܢ<EOS>ܗܵܝ̇ ܡܲܠܟ݁ܘܼܬܼܵܐ ܕܡܵܕܲܝ ܘܐܵܬܼܘܿܪ ܒܐܝܼܕܲܢ ܫܸܠܚܲܬ݀<EOS>ܕܐܲܢ̄ܬ݁ ܗ̄ܘ̣ ܡܲܠܟܵܐ ܘܠܵܟ̣ ܡܸܫܬܲܡܥܝܼܢ ܡܵܪ̈ܵܘܵܬܼܵܐ<EOS>ܦܢܝܼܬܼܵܐ ܪܲܒ݁ܬܼܵܐ ܕܲܟ̣ܒ̣ܝܼܫܝܼܢ ܠܵܗ̇ ܟܠ ܐܘܼܚ̈ܕܵܢܝܼܢ<EOS>ܒܗܵܠܹܝܢ ܕܲܫ̈ܢܹܐ ܡܦܝܼܣܵܐ ܕܬܸܡܢܹܝܗ̇ ܡ̣ܢ ܐܘܼܚܕܵܢܵܟ̣<EOS>ܐܲܪܥܵܐ ܕܡܲܠܟܹ̈ܐ ܕܡܸܢܵܗ̇ ܢܵܦ̇ܩܵܐ ܪܹܫܵܢܘܼܬܼܵܐ<EOS>ܗܵܐ ܐܲܟ̣ܬܸܒ̣ܬܼܵܟ̣ ܕܐܲܢ̄ܬ݁ ܗ̄ܘ̣ ܡܲܠܟܵܗ̇ ܡܸܟܵܐ ܘܲܠܗܲܠ<EOS>ܣ̣ܓܸܕܼܘ ܠܹܗ ܡܓ̣ܘܼ̈ܫܹܐ ܠܲܒ̣ܪܵܐ ܘܩܲܪܸܒ̣ܘ ܩܘܼܪ̈ܒܵܢܲܝܗܘܿܢ<EOS>ܟܲܕܼ ܡܸܣܬܲܪܕܼܝܼܢ ܡ̣ܢ ܡܲܠܟ݁ܘܼܬܹܗ ܕܠܵܐ ܦܘܼܠܵܓ̣ܵܐ<EOS>ܟܦܹܝܢ ܥܲܙܝܼܙܹ̈ܐ ܥܲܠ ܐܲܦܲܝ̈ܗܘܿܢ ܘܲܡܦܝܼܣܝܼܢ ܠܹܗ<EOS>ܘܐܸܡܵܐ ܒܬܼܘܼܠܬܵܐ ܡܦܲܚܡܵܐ ܒܠܸܒܵܗ̇ ܚܲܟ݁ܝܼܡܵܐܝܼܬܼ<EOS>ܘܐܲܝܟ̣ ܡܵܐ ܕܗܵܠܹܝܢ ܡܸ̈ܠܹܐ ܐܸܡܪܲܬ݀ ܛܘܼܒ̣ܵܢܝܼܬܼܵܐ<EOS>ܠܗܘܿܢ ܠܲܡܓ̣ܘܼ̈ܫܹܐ ܕܲܣ̣ܓܸܕܼܘ ܠܲܒ̣ܪܵܗ̇ ܒܐܝܼܩܵܪ̈ܲܝܗܘܿܢ<EOS>ܐܲܝܟܵܐ ܐ̄ܢܵܫܵܐ ܚܙܸܐ ܠܟ̣ܘܿܢ ܡܲܠܟܵܐ ܘܡܲܢ ܫܲܕܲܪܟ̣ܘܿܢ<EOS>ܓܠܵܘ ܠܝܼ ܐ̄ܪܵܙܵܐ ܡܲܢ ܐܲܩܝܼܡܟ̣ܘܿܢ ܥܲܠ ܡܲܠܟ݁ܘܼܬܹܗ<EOS>ܐܲܝܢܵܐ ܛܲܟ̣ܣܵܐ ܚܙܲܝܬ݁ܘܿܢ ܗܵܪܟܵܐ ܕܲܡܫܲܥܒܲܕܼ ܠܹܗ<EOS>ܐܲܝܟܵܘ ܬܵܓܹܗ ܐܸܢܗܘ݀ ܕܡܲܠܟܵܐ ܗ̄ܘ̣ ܐܲܝܟ̣ ܕܐܸܡܲܪܬ݁ܘܿܢ<EOS>ܗܵܐ ܚܵܙܹ̇ܝܢ ܐܢ̄ܬ݁ܘܿܢ ܡܸܣܟܹܢܘܼܬܼܵܐ ܕܢܲܩܝܼܦܵܐ ܠܹܗ<EOS>ܘܐܸܢܵܐ ܣܢܝܼܩܵܐ ܘܲܡܓܲܙܲܝܬܵܐ ܕܐܝܼܬܲܝ ܐܸܡܹܗ<EOS>ܐܲܝܠܹܝܢ ܣܸܕܼܪܹ̈ܐ ܕܥܲܡܵܐ ܚܙܲܝܬ݁ܘܿܢ ܕܲܟ̣ܪܝܼܟ̣ܝܼܢ ܠܹܗ<EOS>ܘܲܟ̣ܡܵܐ ܦܵܠܚܹ̈ܐ ܐܝܼܬܼ ܥܲܠ ܬܲܪ̈ܥܵܘܗܝ ܕܲܡܝܲܩܪܝܼܢ ܠܹܗ<EOS>ܟܡܵܐ ܐܝܼܬܼ ܥܲܡܹܗ ܛܥܝܼ̈ܢܲܝ ܙܲܝܢܵܐ ܐܲܝܟ̣ ܡܸܠܲܬܼܟ̣ܘܿܢ<EOS>ܘܲܟ̣ܡܵܐ ܪܟ̣ܝܼܒ̣ܝܼܢ ܗܵܫܵܐ ܥܲܡܹܗ ܐܲܝܟ̣ ܕܐܸܡܲܪܬܘܿܢ<EOS>ܟܡܵܐ ܠܸܓ̣ܝܘܿܢܹ̈ܐ ܫܲܕܲܪ ܩܘܼܕܼܡܵܘܗܝ ܠܐܲܬܼܪ̈ܵܘܵܬܼܵܐ<EOS>ܘܐܲܝܠܹܝܢ ܓܘܼ̈ܕܹܐ ܐܝܼܬܼ ܠܹܗ ܨܹܐܕܼܵܘܗܝ ܡ̣ܢ ܦܲܠܵܚܵܘ̈ܗܝ<EOS>ܕܲܗܒ̣ܵܐ ܚܙܲܝܬ݁ܘܿܢ ܐܵܘ ܣܝܼ̈ܡܵܬܼܵܐ ܐܲܝܟ̣ ܒܹܝܬܼ ܡܲܠܟܹ̈ܐ<EOS>ܥܘܼܬܼܪܵܐ ܐܝܼܬܼ ܠܹܗ ܐܵܘ ܫܘܼܠܛܵܢܵܐ ܕܡܸܬܼܝܲܩܲܪ ܒܹܗ<EOS>ܥܲܒ̣̈ܕܹܐ ܩܵܝ̇ܡܝܼܢ ܐܵܘ ܫܲܡܵܫܹ̈ܐ ܡܸܫܬܲܡܥܝܼܢ ܠܹܗ<EOS>ܣܸܕܼܪܹ̈ܐ ܡܬܼܝܼܚܝܼܢ ܐܵܘ ܡܲܪܝܼܬܼܵܐ ܢܲܩܝܼܦܵܐ ܠܹܗ<EOS>ܬܵܓܹܗ ܥܲܙܝܼܙ ܐܵܘ ܡܲܪܟܲܒ̣ܬܼܵܐ ܕܡܸܙܕܲܝܲܚ ܒܵܗ̇<EOS>ܠܒ̣ܘܼܫܹܗ ܡܲܒ̣ܪܸܩ ܐܵܘ ܒܲܟ̣ܠܝܼܠܹܗ ܛܲܒ̣̈ܥܹܐ ܣܕܼܝܼܪܝܼܢ<EOS>ܡܵܢܵܐ ܐܝܼܬܼ ܒܹܗ ܕܕܼܵܡܹ̇ܐ ܠܡܲܠܟܵܐ ܐܲܝܟ̣ ܕܐܸܡܲܪܬ݁ܘܿܢ<EOS>ܘܡܲܢ̣ܘܼ ܥ̣ܨܵܟ̣ܘܿܢ ܕܲܒ̣ܩܘܼܪ̈ܒܵܢܹܐ ܬܸܚܙܘܿܢ ܐܲܦܵܘ̈ܗܝ<EOS>ܒܲܣܢܝܼܩܘܼܬܼܵܐ ܐܲܩܒܸ݁ܠܬ݁ܘܿܢܵܝܗܝ ܡܸܣܟܹ݁ܢܵܐܝܼܬܼ<EOS>ܘܥܲܠ ܡܲܠܟ݁ܘܼܬܹܗ ܡܲܢ ܣܲܒܲܪܟ̣ܘܿܢ ܫܲܪܝܼܪܵܐܝܼܬܼ<EOS>ܐܵܡ̇ܪܝܼܢ ܗܵܠܹܝܢ ܐܸܡܹܗ ܕܡܲܠܟܵܐ ܒܪܹܟ̣ܝ ܥܲܙܝܼܙܵܐ ܗ̄ܘ̣<EOS>ܘܥܵܠܡܵܐ ܟ̱ܠܹܗ ܐܝܼܬܼ ܠܹܗ ܕܢܹܐܞܘܿܕܼ ܒܲܚܠܝܼܨܘܼܬܹܗ<EOS>ܠܵܐ ܗ̄ܘ̣ܵܐ ܡܸܛܠ ܕܲܒ̣ܗܝܼܠ ܐܲܬܼܪܵܐ ܘܠܵܐ ܝܲܕܲܥ̇ ܠܹܗ<EOS>ܘܲܫܠܸܐ ܥܲܡܵܐ ܡ̣ܢ ܣܸܓ̣̈ܕܵܬܼܵܐ ܘܠܵܐ ܡܩܲܪܸܒ̣ ܠܹܗ<EOS>ܫܡܲܝ̈ܵܐ ܣܵܗ̇ܕܝܼܢ ܥܲܡ ܢܲܗܝܼܪܹ̈ܐ ܥܲܠ ܡܵܘܠܵܕܹܗ<EOS>ܘܲܒ̣̈ܢܲܝ ܐܲܬܼܪܹܟ̣ܝ ܒܲܟ̣ܬܼܵܒܲܝ̈ܗܘܿܢ ܥܲܠ ܫܘܼܠܛܵܢܹܗ<EOS>ܚܲܝ̈ܠܵܘܵܬܼܵܐ ܕܐܝܼܬܼ ܒܲܪܩܝܼܥܵܐ ܒܲܕܸܩ̣ܘ ܬܵܓܹܗ<EOS>ܕܡܲܠܟܵܐ ܪܲܒܵܐ ܕܢܵܦ̇ܠܝܼܢ ܩܘܼܕܼܡܵܘܗܝ ܡܵܪ̈ܵܘܵܬܼܵܐ<EOS>ܣܸܕܼܪ̈ܲܝ ܪܵܘܡܵܐ ܡܲܠܟܵܐ ܟܲܬܼܒ݁ܘܼܗܝ ܕܐܝܼܬܼܵܘܗܝ ܝܲܠܕܹܟ̣ܝ<EOS>ܘܲܒ̣ܡܲܘܙܲܠܬܵܐ ܣܠܸܩ̣ ܠܹܗ ܨܲܠܡܵܐ ܕܓܲܢ̄ܒܵܪܘܼܬܼܵܐ<EOS>ܥܲܠ ܡܲܥܒܲܪܬܵܐ ܕܚܲܝ̈ܠܵܘܵܬܼܵܐ ܚ̣ܙܲܝܢܲܢ ܬܵܓܹܗ<EOS>ܘܡܸܢܹܗ ܩܲܡ̣ܢܲܢ ܥܲܠ ܫܘܼܠܛܵܢܹܗ ܕܥܲܙܝܼܙܘܼܬܹܗ<EOS>ܝܘܼܩܢܹܗ ܪܲܒܵܐ ܠܥܸܠ ܡ̣ܢ ܟܲܬܼܦܵܐ ܗܵܝ̇ ܕܲܪܩܝܼܥܵܐ<EOS>ܩܵܡ̣ ܚ̣ܵܘܝܼ ܠܲܢ ܤܹܫܵܢܘܼܬܹܗ ܕܢܹܐܬܹܐ ܨܹܐܕܼܵܘܗܝ<EOS>ܨܲܠܡܵܐ ܕܫܘܼܒ̣ܚܹܗ ܒܹܝܬܼ ܢܲܗܝܼܪܹ̈ܐ ܣܠܸܩ̣ ܘܲܚܙܲܝܢܵܝܗܝ<EOS>ܘܫܸܡܫܵܐ ܒܙܝܼܘܹܐ ܠܵܐ ܦܵܚܹ̇ܡ ܠܵܗ̇ ܠܥܲܙܝܼܙܘܼܬܹܗ<EOS>ܗܵܐ ܫܘܼܠܛܵܢܹܗ ܛܥܝܼܢܝܼܢ ܪ̈ܵܘܡܹܐ ܥܲܠ ܪܹ̈ܫܲܝܗܘܿܢ<EOS>ܘܢܵܨܲܚ̇ ܬܵܓܹܗ ܥܲܠ ܢܲܗܝܼܪܹ̈ܐ ܒܲܫܒ̣ܝܼܠܲܝ̈ܗܘܿܢ<EOS>ܠܓܲܢ̄ܒܵܪܘܼܬܹܗ ܪܩܝܼܥܵܐ ܣܵܗܹ̇ܕܼ ܥܲܡ ܢܲܗܝܼܪ̈ܵܘܗܝ<EOS>ܕܲܒ̣ܬܸܕܼܡܘܼܪܬܵܐ ܗܘ݀ ܒܲܕܸܩ̣ ܠܲܢ ܥܲܠ ܡܲܠܟ݁ܘܼܬܹܗ<EOS>ܒܲܝܢܵܬܼ ܣܵܕܼܪܹ̈ܐ ܗܵܠܹܝܢ ܕܲܠܥܸܠ ܡܲܠܟܵܐ ܗ̄ܘ̣ ܪܲܒܵܐ<EOS>ܘܲܫܡܵܐ ܕܢܲܨܝܼܚ ܐܝܼܬܼ ܠܹܗ ܬܲܡܵܢ ܥܲܠ ܕܘܼܒܵܪܹ̈ܐ<EOS>ܐܵܡ̇ܪܵܐ ܛܠܝܼܬܼܵܐ ܕܫܲܪܝܼܪ ܫܲܪܒܵܐ ܕܓܸܠܝܵܢܲܝ̈ܟ݁ܘܿܢ<EOS>ܘܐܸܢܵܐ ܛܠܝܼܡܬܵܐ ܡܦܵܣܵܐ ܐ̄ܢܵܐ ܗ̄ܘ̣ ܒܹܗ ܗܵܐ ܡ̣ܢ ܢܘܼܓ̣ܪܵܐ<EOS>ܐܹܝܢ ܒܲܫܪܵܪܵܐ ܕܲܠܥܸܠܵܝܹ̈ܐ ܐܝܼܬܼܵܘܗܝ ܡܲܠܟܵܐ<EOS>ܬܲܚ̈ܬܵܝܹܐ ܕܹܝܢ ܠܵܐ ܪܓ̣ܝܼܫܝܼܢ ܒܹܗ ܕܲܣܥܲܪ ܐܸܢܘܿܢ<EOS>ܐܵܦ ܠܝܼ ܫܠܝܼܚܵܐ ܡ̣ܢ ܥܸܠܵܝܵܐ ܐܸܫܬܲܕܲܪ ܠܝܼ<EOS>ܘܗܘ݀ ܒܲܕܸܩ̣ ܠܝܼ ܥܲܠ ܡܵܘܠܵܕܹܗ ܕܒܲܪ ܐܵܠܵܗܵܐ ܗ̄ܘ̣<EOS>ܡ̣ܢ ܒܹܝܬܼ ܣܸܕܼܪܹ̈ܐ ܕܚܲܝ̈ܠܵܘܵܬܼܵܐ ܢܚܸܬܼ ܐܝܼܙܓܲܕܵܐ<EOS>ܘܲܒ̣ܬܸܕܼܡܘܼܪܬܵܐ ܓܠ̣ܵܐ ܠܝܼ ܫܲܪܒܹܗ ܢܲܗܝܼܪܵܐܝܼܬܼ<EOS>ܢܘܼܗܪܵܐ ܩܲܒ݁ܠܹ̇ܬܼ ܡ̣ܢ ܥܵܠܵܝܵܐ ܒܫܸܡܥܵܐ ܒܲܠܚܘܿܕܼ<EOS>ܙܘܼܘܵܓ̣ܵܐ ܕܹܝܢ ܠܵܐ ܡܦܵܣܵܐ ܐ̄ܢܵܐ ܠܡܵܢܵܐ ܕܵܡܹ̇ܐ<EOS>ܒܬܲܗܪܵܐ ܒܛܸܢ̇ܬܹܗ ܕܠܵܐ ܚܘܼܫܵܒ̣ܵܐ ܕܫܵܘܬܵܦܘܼܬܼܵܐ<EOS>ܣܒܲܪܬܹܗ ܩܲܒ݁ܠܹ̇ܬܼ ܡ̣ܢ ܥܸܠܵܝܵܐ ܘܕܼܵܠ̣ ܒܝܼ ܥܘܸܠܵܐ<EOS>ܠܵܐ ܐܸܙ̇ܕܵܘܓܹܬܼ ܘܲܗܘܹ̇ܝܼܬܼ ܐܸܡܵܐ ܐܲܝܟ̣ ܕܲܚܙܲܝܬ݁ܘܿܢ<EOS>ܢܛܝܼܪܵܐ ܗ̄ܝܼ ܒܬܼܘܼܠܘܼܬܼܝ ܘܐܝܼܬܼ ܠܝܼ ܛܲܠܝܵܐ ܘܗܵܐ ܚܵܙܹ̇ܝܢ ܐܢ̄ܬ݁ܘܿܢ<EOS>ܠܵܐ ܝܵܕܼܥܵܐ ܐ̄ܢܵܐ ܠܡܵܢܵܐ ܕܵܡ̇ܝܵܐ ܫܵܘܬܵܦܘܼܬܼܵܐ<EOS>ܘܗܵܐ ܥܒ̣ܝܼܕܼܵܐ ܐ̄ܢܵܐ ܐܸܡܵܐ ܒܛܲܟ̣ܣܵܐ ܕܲܒ̣ܥܝܼ̈ܠܵܬܼܵܐ<EOS>ܠܵܐ ܡܦܵܣܵܐ ܐ̄ܢܵܐ ܒܚܲܫܹ̈ܐ ܕܢܸܫܹ̈ܐ ܠܡܵܢܵܐ ܕܵܡܹ̇ܝܢ<EOS>ܐܸܠܵܐ ܕܝܼܠ̇ܕܼܬܼ ܟܲܕܼ ܠܵܐ ܚܸܟ̣ܡܹ̇ܬܼ ܩܲܕܝܼܫܵܐܝܼܬܼ<EOS>ܠܵܐ ܚܙܹ̇ܝܬܼ ܓܲܒ̣ܪܵܐ ܘܩܲܒ݁ܠܹ̇ܬܼ ܒܲܛܢܵܐ ܕܠܵܐ ܒܲܥܝܵܕܼܵܐ<EOS>ܒܥܝܼܠܬܵܐ ܠܲܝܬܲܝ ܘܐܝܼܬܲܝ ܐܸܡܵܐ ܕܠܵܐ ܙܘܼܘܵܓ̣ܵܐ<EOS>ܚܲܕܼ ܪܘܼܚܵܢܵܐ ܙܪܲܥ̣ ܒܝܼ ܣܒܲܪܬܼܵܐ ܕܡܲܠܝܵܐ ܬܲܗܪܵܐ<EOS>ܘܲܕܼܠܵܐ ܙܵܘ̈ܥܹܐ ܕܓܲܒ̣ܪܵܐ ܒܸܛ̇ܢܹܝܬܼ ܟܲܕܼ ܕܲܟ̣ܝܵܐ ܐ̄ܢܵܐ<EOS>ܫܲܐܠܬܹܗ ܗ̄ܘܹ̇ܝܬܼ ܕܐܲܝܟܲܢ ܬܸܗܘܸܐ ܡܘܿܢ ܕܐܵܡܲܪ ܐܲܢ̄ܬ݁<EOS>ܘܦܲܫܸܩ̣ ܠܝܼ ܗܘ݀ ܕܪܘܼܚܵܐ ܕܩܘܼܕܼܫܵܐ ܬܹܐܬܸܐ ܠܘܵܬܹܟ̣ܝ<EOS>ܘܚܹܝܠ ܥܸܠܵܝܵܐ ܢܲܓܸܢ ܥܠܲܝܟ݁ܝܼ ܩܲܕܝܼܫܵܐܝܼܬܼ<EOS>ܘܬܹܐܠܕܝܼܢ ܝܲܠܕܵܐ ܕܲܠܡܲܠܟ݁ܘܼܬܹܗ ܣܘܿܦ ܠܵܐ ܢܵܗܘܸܐ<EOS>ܥܲܡ ܗܵܘ̇ ܩܵܠܵܐ ܩܲܒ݁ܠܹ̇ܬܼ ܒܲܛܢܵܐ ܡܠܸܐ ܕܘܼܡܵܪܵܐ<EOS>ܘܝܵܠ̇ܕܹܬܼ ܡܲܠܟܵܐ ܘܠܵܐ ܐ̄ܢܵܫ ܐܲܪܓܸܫ̣ ܐܸܠܵܐ ܐܲܢ̄ܬ݁ܘܿܢ<EOS>ܛܠܝܼܡܵܐ ܐ̄ܢܵܐ ܒܹܗ ܗܘ݀ܵܘ ܠܝܼ ܣܵܗ̈ܕܹܐ ܒܹܝܬܼ ܛܵܠܘܿܡܲܝ̈<EOS>ܐܸܓ̣ܠܹܐ ܐܲܦܲܝ̈ ܘܐܸܒ̣ܣܘܿܪ ܐܸܢܘܿܢ ܕܲܟ̣ܡܵܐ ܥܲܫܩ̣ܘܼܢܝ<EOS>ܬܵܘ ܪ̈ܲܚܝܼܦܹܐ ܡܲܠܸܠܘ ܫܲܪܒܹ݁ܗ ܨܹܝܕܼ ܩܲܪ̈ܝܼܒܹܐ<EOS>ܘܐܲܟܸ݁ܣܘ ܐܸܢܘܿܢ ܕܲܡ ܝܵܕܼܥ̇ܝܼܢ ܠܹܗ ܕܒܲܪ ܐܲܠܵܗܵܐ ܗ̄ܘ̣<EOS>ܩܪܵܘ ܠܹܗ ܒܐܸܕܼܢܹܗ ܠܥܲܡܵܐ ܕܘܸܓܵܐ ܕܲܠܡܵܐ ܫܵܡܲܥ̇<EOS>ܘܡܲܪܓܸܫ ܩܲܠܝܼܠ ܒܲܫܡܘܼ̈ܥܵܬܼܟ̣ܘܿܢ ܫܲܦܝܼܪ̈ܵܬܼܵܐ<EOS>ܐܵܡ̇ܪܝܼܢ ܗܵܠܹܝܢ ܐܸܡܹܗ ܕܡܲܠܟܵܐ ܠܵܐ ܬܸܬܼܪܲܗܒܝܼܢ<EOS>ܕܐܝܼܬܼ ܗ̄ܘ̣ ܙܲܒ̣ܢܵܐ ܕܥܵܠܡܵܐ ܟ̱ܠܹܗ ܢܪܘܿܒ̣ ܥܲܠ ܝܲܠܕܹܟ̣ܝ<EOS>ܐܲܓܲܪܝ ܪܘܼܚܹܟ̣ܝ ܥܲܕܼ ܡܸܬܼܥܲܠܲܡ ܥܲܠ ܡܲܠܟ݁ܘܼܬܹܗ<EOS>ܘܟ̣ܠܗܘܿܢ ܣܵܘ̈ܦܹܐ ܛܵܥ̇ܢܝܼܢ ܫܲܪ̈ܒܵܘܗܝ ܠܲܡܡܲܠܵܠܘܼ<EOS>ܗܵܘܹ̇ܐ ܗ̄ܘ̣ ܝܵܘܡܵܐ ܘܕܼܵܢܲܚ̇ ܬܵܓܹܗ ܒܐܲܬܼܪ̈ܵܘܵܬܼܵܐ<EOS>ܘܢܵܦ̇ܠܝܼܢ ܩܘܼܕܼܡܵܘܗܝ ܥܲܡ̈ܡܹܐ ܕܐܲܪܥܵܐ ܘܕܲܝܵܢܲܝ̈ܗܘܿܢ<EOS>ܐܝܼܬܼ ܠܹܟ̣ܝ ܙܲܒ̣ܢܵܐ ܕܬܸܚܙܹܝܢ ܟܸܢ̈ܫܹܐ ܕܲܟ̣ܪܝܼܟ̣ܝܼܢ ܠܹܗ<EOS>ܘܬܸܛܥܹܝܢ ܨܸܕܼܝܼܵܐ ܕܒܲܝܬܵܐ ܙܥܘܿܪܵܐ ܕܡܸܬܼܪܲܒܸ݁ܐ ܒܹܗ<EOS>ܐܝܼܬܼ ܠܹܟ̣ܝ ܕܬܸܚܙܹܝܢ ܣܕܼܪܹ̈ܐ ܕܥܲܡ̈ܡܹܐ ܕܢܵܦܠܝܼܢ ܩܘܼܕܼܡܵܘܗܝ<EOS>ܘܲܡܝܲܩܪܝܼܢ ܠܹܗ ܒܩܘܼܪ̈ܒܵܢܲܝܗܘܿܢ ܘܲܒ̣ܢܸܕܼܪ̈ܲܝܗܘܿܢ<EOS>ܒܵܬܲܪ ܩܲܠܝܼܠ ܪܵܝܒܵܐ ܐܲܪܥܵܐ ܒܲܫܡܘܼ̈ܥܵܬܹܗ<EOS>ܘܦܵܪܚܝܼܢ ܛܸܒܵܘ̈ܗܝ ܥܲܠ ܦܸܢ̈ܝܵܬܼܵܐ ܘܥܵܡܘܿܪ̈ܲܝܗܹܝܢ<EOS>ܥܵܒܲܪ ܙܲܒ̣ܢܵܐ ܘܡܸܬ݁ܬ݁ܥܝܼܪ ܥܵܠܡܵܐ ܕܲܢܡܲܠܸܠ ܒܹܗ<EOS>ܘܪܵܗ̇ܛܵܐ ܣܒܲܪܬܹܗ ܒܟ̣ܠܗܘܿܢ ܣܵܘ̈ܦܹܐ ܕܬܹܐܚܘܿܕܼ ܐܸܢܘܿܢ<EOS>ܐܵܚܹ̇ܕܼ ܕܘܼܟ݁ܬܼܵܐ ܕܐ̄ܢܵܫ ܡ̣ܢ ܡܲܠܟܹ̈ܐ ܠܵܐ ܐܲܪܓܸܫ ܒܵܗ̇<EOS>ܘܟ̣ܠܗܘܿܢ ܬܵܓܹ̈ܐ ܡܢܝܼܕܼ ܘܲܡܟܲܦܸܐ ܩܕܼܵܡ ܐܝܼܩܵܪܹܗ<EOS>ܠܵܒܹ̇ܟ̣ ܕܲܪܓ̣ܵܐ ܕܠܵܐ ܩ̣ܵܡ ܒܹܗ ܐ̄ܢܵܫ ܡ̣ܢ ܢܲܨܝܼ̈ܚܹܐ<EOS>ܘܲܡܕܲܝܸܫ ܒܹܗ ܟܠܝܼ̈ܠܹܐ ܘܟܲܠܘܹ̈ܐ ܕܡܵܪ̈ܵܘܵܬܼܵܐ<EOS>ܝܵܪܹܬܼ ܟܘܼܪܣܝܵܐ ܕܪܵܘܡܹܗ ܕܐܵܐܲܪ ܠܵܐ ܡܵܛܹ̇ܐ ܠܹܗ<EOS>ܘܪܵܥ̇ܠܝܼܢ ܡܸܢܹܗ ܡܵܘ̈ܬ݁ܒܹܐ ܪ̈ܵܡܹܐ ܕܫܲܠܝܼܛܵܢܹ̈ܐ<EOS>ܒܵܬܲܪ ܙܲܒ̣ܢܵܐ ܕܵܢܚ̇ܝܼܢ ܫܲܪ̈ܒܵܘܗܝ ܒܲܝܢܵܬܼ ܥܲܡ̈ܡܹܐ<EOS>ܘܪܵܝܒܵܐ ܒܪܝܼܬܼܵܐ ܡ̣ܢ ܫܘܼܠܛܵܢܹܗ ܕܡܲܠܟܵܐ ܗ̄ܘ̣ ܪܲܒܵܐ<EOS>ܢܵܦ̇ܠܵܐ ܪܗܵܒ̣ܬܵܐ ܥܲܠ ܕܲܝܵܢܹ̈ܐ ܡ̣ܢ ܫܘܼܠܛܵܢܹܗ<EOS>ܘܲܠܥܲܙܝܼ̈ܙܹܐ ܡܲܒ̣ܪܸܟ̣ ܩܘܼܕܼܡܵܘܗܝ ܒܐܝܼܩܵܪ̈ܲܝܗܘܿܢ<EOS>ܠܥܸܠ ܡ̣ܢ ܬܵܓܹ̈ܐ ܡܸܬ݁ܬ݁ܣܝܼܡ ܢܝܼܫܵܐ ܕܓܲܢ̄ܒܵܪܘܼܬܹܗ<EOS>ܘܟ̣ܘܼܒ̣ܫܵܐ ܠܪܸ̈ܓ̣ܠܵܘܗܝ ܗܵܘܹ̇ܝܢ ܡܲܠܟܹ̈ܐ ܒܐܘܼܚܕܵܢܲܝ̈ܗܘܿܢ<EOS>ܡܙܝܼܥ ܫܘܼܠܛܵܢܹ̈ܐ ܕܡܵܪ̈ܵܘܵܬܼܵܐ ܒܐܲܬܼܪ̈ܵܘܵܬܼܵܐ<EOS>ܘܢܵܝ̇ܕܝܼܢ ܡܸܢܹܗ ܟܘܼܪ̈ܣܵܘܵܬܼܵܐ ܘܝܲܬܵܒܲܝ̈ܗܘܿܢ<EOS>ܕܵܢܲܚ̇ ܒܐܲܪܥܵܐ ܛܵܒ̣ ܡ̣ܢ ܫܸܡܫܵܐ ܒܥܲܙܝܼܙܘܼܬܹܗ<EOS>ܘܐܵܚܹ̇ܪ ܣܵܘ̈ܦܹܐ ܘܠܵܐ ܐ̄ܢܵܫ ܢܲܡܸܕܼ ܡ̣ܢ ܫܘܼܠܛܵܢܹܗ<EOS>ܐܵܡ̇ܪܵܐ ܡܲܪܝܲܡ ܫܲܪܝܼܪ ܗ̄ܘ̣ ܠܝܼ ܟܠ ܕܐܸܡܪܬ݁ܘܿܢ<EOS>ܘܲܕܼܐܸܦܲܠܲܓ̣ ܥܲܠ ܡܸܠܲܝ̈ܟ݁ܘܿܢ ܦܘܼܪܣܵܐ ܠܵܐ ܐܝܼܬܼ<EOS>ܝܵܕܼܥܵܐ ܐ̄ܢܵܐ ܗ̄ܘ̣ ܠܹܗ ܕܡܲܢ̣ܘܼ ܘܒܲܪ ܡܲܢ ܫܲܪܝܼܪܵܐܝܼܬܼ<EOS>ܟܠܗܹܝܢ ܝܸܠܦܹܬܼ ܡ̣ܢ ܡܲܠܲܐܟ̣ܵܐ ܟܲܕܼ ܐܲܩ̇ܒܸ݁ܠܬܹܗ<EOS>ܐ̄ܒ̣ܘܼܗܝ ܠܵܐ ܚܙܸܐ ܠܝܼ ܘܲܡܦܵܣܵܐ ܐ̄ܢܵܐ ܕܡܵܪܹܐ ܡܲܠܟܹ̈ܐ ܗ̄ܘ̣<EOS>ܟܣܸܐ ܗ̄ܘ̣ ܝܵܠܘܿܕܹܗ ܘܲܒ̣ܫܘܼܠܛܵܢܹܗ ܥܵܠܡܵܐ ܩܵܐܹ̇ܡ<EOS>ܒܪܸܡܙܹܗ ܬܲܠ̈ܝܵܢ ܟܠ ܒܸܪ̈ܝܵܬܼܵܐ ܘܥܵܡܘܿܪ̈ܲܝܗܹܝܢ<EOS>ܘܒܹܗ ܗ̄ܘ̣ ܩܵܝ̇ܡܝܼܢ ܣܵܘ̈ܦܹܝܗ̇ ܕܐܲܪܥܵܐ ܘܝܲܬܵܒܲܝ̈ܗܘܿܢ<EOS>ܢܒ̣ܝܹ̈ܐ ܣܵܗ̇ܕܝܼܢ ܥܲܠ ܡܵܘܠܵܕܹܗ ܕܒܲܪ ܐܲܠܵܗܵܐ ܗ̄ܘ̣<EOS>ܘܐܸܢܵܐ ܒܬܼܘܼܠܬܵܐ ܕܩܲܒ݁ܠܹ̇ܬܼ ܒܲܛܢܵܐ ܕܠܵܐ ܙܘܼܘܵܓ̣ܵܐ<EOS>ܒܲܢܒ̣ܝܼܘܼܬܼܵܐ ܙܡܝܼܪ ܗ̄ܘ̣ܵܐ ܫܲܪܒܹܗ ܓܸܠܝܵܢܵܐܝܼܬܼ<EOS>ܘܐܲܢ̄ܬ݁ܘܿܢ ܗܵܫܵܐ ܗܵܐ ܒܲܕܸܩܬ݁ܘܿܢ ܥܲܠ ܡܲܠܟ݁ܘܼܬܹܗ<EOS>ܫܲܦܝܼܪܵܐ ܠܟ̣ܘܿܢ ܟܵܪܘܿܙܘܼܬܼܵܐ ܕܲܬܼܫܲܪܘܿܢ ܒܵܗ̇<EOS>ܡܸܛܠ ܥܲܡܵܐ ܕܐܸܚܲܕܼ ܥܲܝܢܵܘ̈ܗܝ ܡ̣ܢ ܣܘܼܟܵܠܵܐ<EOS>ܠܟ̣ܘܿܢ ܗ̄ܘ̣ ܝܵܐܹ̇ܐ ܬܡܲܠܠܘܼܢ ܥܲܠ ܒܹܪܝ ܘܥܲܠ ܡܲܠܟ݁ܘܼܬܹܗ<EOS>ܕܲܡܢܲܟ̣ܪܹܝܢ ܐܢ̄ܬ݁ܘܿܢ ܡ̣ܢ ܚܸܪ̈ܝܵܢܹܐ ܕܣܵܒܲܝ̈ ܥܲܡܵܐ<EOS>ܚܵܣ̇ܡܝܼܢ ܘܠܵܐ ܡܩܲܒ݁ܠܝܼܢ ܠܝܼ ܕܡܲܠܟܵܐ ܝܸܠ̇ܕܹܬܼ<EOS>ܪܘܹܝܢ ܒܲܛܢܵܢܵܐ ܘܠܵܐ ܡܸܣܲܟ݁ܠܝܼܢ ܒܲܥܬܼܝܼ̈ܕܼܵܬܼܵܐ<EOS>ܐܸܬܼܥܲܒ݁ܝܼ ܠܹܗ ܠܸܒܹ݁ܗ ܕܥܲܡܵܐ ܐܲܝܟ̣ ܡܵܐ ܕܲܟ̣ܬܼܝܼܒ̣<EOS>ܥܲܡܸܨ̣ ܥܵܝܢܵܘ̈ܗܝ ܘܐܵܘܩܲܪ ܐܸܕܼܢܵܘ̈ܗܝ ܡ̣ܢ ܣܘܼܟܵܠܵܐ<EOS>ܡܲܠܸܠܘ ܐܲܢ̄ܬ݁ܘܿܢ ܕܲܠܟ̣ܘܿܢ ܝܵܐܹ̇ܐ ܠܡܸܣܬܲܟܠܘܼ<EOS>ܕܲܒ̣̈ܢܲܝ ܐ̄ܪܵܙܹܗ ܥܒܲܕܼܟ̣ܘܿܢ ܥܒ̣ܕܬܟܘܢ<EOS> ܡܲܠܟܵܐ ܚܲܒ݁ܝܼܒ̣ܵܐܝܼܬܼ<EOS>ܬܸܡܠܸܐ ܐܲܪܥܵܐ ܡ̣ܢ ܣܲܒ̣ܪ̈ܵܬܼܟ̣ܘܿܢ ܫܲܦܝܼܪ̈ܵܬܼܵܐ<EOS>ܘܢܸܬ݁ܬ݁ܥܝܼܪ ܥܵܠܡܵܐ ܒܩܵܠܹ̈ܐ ܚܠܲܝ̈ܵܐ ܕܝܘܼܒܵܒܲܝ̈ܟ݁ܘܿܢ<EOS>ܢܸܦܘܿܩ ܛܸܒܵܐ ܕܩܘܼܪ̈ܒܵܢܲܝܟ݁ܘܿܢ ܒܲܝܢܵܬܼ ܥܲܡܡܹ̈ܐ<EOS>ܘܬܸܡܠܸܐ ܒܪܝܼܬܼܵܐ ܣܒܲܪܬܼܵܐ ܚܕܲܬܵܐ ܕܢܸܨܚܵܢܲܝ̈ܟ݁ܘܿܢ<EOS>ܢܸܬܼܗܲܪ ܡܲܠܟܵܐ ܒܩܘܼܪ̈ܒܵܢܲܝ̈ܟ݁ܘܿܢ ܐܲܝܟ̣ ܕܲܪܚܸܡܬ݁ܘܿܢ<EOS>ܘܲܢܩܲܒܸ݁ܠܟ̣ܘܿܢ ܟܲܕܼ ܚܵܕܹܐ ܒܟ̣ܘܿܢ ܐܲܝܟ̣ ܕܲܨܒܲܝܬ݁ܘܿܢ<EOS>ܬܪܲܥܘܿܢ ܠܐܲܒ̣ܘܼܗܝ ܒܐܝܼܩܵܪ̈ܲܝܟ݁ܘܿܢ ܕܐܸܬܼܩܲܪ̈ܲܒ̣ܘ ܠܹܗ<EOS>ܘܲܠܨܸܒ̣ܝܵܢܹܗ ܢܸܗܘܘܿܢ ܕܲܫ̈ܢܹܐ ܕܐܲܝܬ݁ܝܼܬ݁ܘܿܢ ܠܹܗ<EOS>ܢܸܫܦܲܪ ܥܲܡܠܵܐ ܕܦܘܼܪ̈ܫܵܢܲܝܟ݁ܘܿܢ ܒܐܲܠܵܗܘܼܬܹܗ<EOS>ܘܢܸܚܕܸܐ ܒܫܘܼܦܪܵܐ ܕܩܘܼܪ̈ܒܵܢܲܝܟ݁ܘܿܢ ܕܐܸܬ݀ܵܘ ܨܹܐܕܼܵܘܗܝ<EOS>ܫܪܸܐ ܗ̄ܘ̣ܵܐ ܡܲܠܟܵܐ ܒܒܲܝܬܵܐ ܙܥܘܿܪܵܐ ܕܲܡܓܲܙܲܝܬܵܐ<EOS>ܘܲܟ̣ܫܹܝܢ ܩܘܼܕܼܡܵܘܗܝ ܓܲܙܹ̈ܐ ܕܡܲܠܟܹ̈ܐ ܘܩܘܼܪ̈ܒܵܢܲܝܗܘܿܢ<EOS>ܡܸܣܟܹܢܘܼܬܹܗ ܟܲܦܬܹܗ ܠܥܘܼܬܼܪܵܐ ܕܫܲܠܝܼܛܵܢܹ̈ܐ<EOS>ܕܲܢܚܵܘܸܐ ܗ̄ܘ̣ܵܐ ܕܡܲܠܟܵܐ ܗ̄ܘ̣ ܟܲܣܝܵܐ ܕܟ̣ܠ ܐܘܼܚ̈ܕܵܢܝܼܢ<EOS>ܒܲܙܥܘܿܪܘܼܬܼܵܐ ܘܲܒ̣ܪܲܒ݁ܘܼܬܼܵܐ ܡܸܬܼܝܲܬܲܪ ܗ̄ܘ̣ܵܐ<EOS>ܥܲܠ ܫܝܼܛܘܼܬܼܵܐ ܘܥܲܠ ܪܵܡܘܼܬܼܵܐ ܡܸܬܼܓܲܐܸܐ ܗ̄ܘ̣ܵܐ<EOS>ܒܲܣܢܝܼܩܘܼܬܼܵܐ ܘܥܲܙܝܼܙܘܼܬܼܵܐ ܡܸܬܼܗܲܦܲܟ̣ ܗ̄ܘ̣ܵܐ<EOS>ܥܲܠ ܡܵܟ݁ܘܼܬܼܵܐ ܘܥܲܠ ܡܲܠܟ݁ܘܼܬܼܵܐ ܡܸܬܼܝܲܒܲܠ ܗ̄ܘ̣ܵܐ<EOS>ܫܘܼܒ̣ܚܵܐ ܘܨܲܥܪܵܐ ܡܸܟܵܐ ܘܡܸܟܵܐ ܛܵܪܹܝܢ ܗ̄ܘ̣ܵܘ ܒܹܗ<EOS>ܒܲܪ ܐܲܠܵܗܵܐ ܘܲܒ̣ܪܵܗ̇ ܕܡܲܪܝܲܡ ܡܸܣܬܲܒܲܪ ܗ̄ܘ̣ܵܐ<EOS>ܒܒܲܝܬܵܐ ܣܢܝܼܩܵܐ ܕܒܲܪ̄ܬܼ ܡܸܣ̈ܟܹ݁ܢܹܐ ܡܸܬܼܪܲܒܸ݁ܐ ܗ̄ܘ̣ܵܐ<EOS>ܘܥܲܙܝܼܙܘܼܬܼܵܐ ܕܡܲܠܟܹ̈ܐ ܕܐܵܬܼܘܿܪ ܗܘ݀ ܡܲܪܟܸ݁ܢ ܗ̄ܘ̣ܵܐ<EOS>ܫܝܼܛ ܗ̄ܘ̣ܵܐ ܒܥܲܡܵܐ ܘܠܵܐ ܡܸܬܼܝܲܩܲܪ ܡ̣ܢ ܓܵܘܵܝܹ̈ܐ<EOS>ܘܒܲܪ̈ܵܝܹܐ ܕܹܝܢ ܩ̣ܪܵܐ ܘܲܥ̣ܢܵܐܘܼܗܝ ܒܐܝܼܩܵܪ̈ܲܝܗܘܿܢ<EOS>ܛܲܠܡ̣ܘܼܗܝ ܟܵܗ̈ܢܹܐ ܘܠܵܐ ܐܲܝܬ݁ܝܼܘ ܠܹܗ ܡܲܥܣܲܪ̈ܲܝܗܘܿܢ<EOS>ܣܓܸܕܼܘ ܠܹܗ ܡܓ̣ܘܼ̈ܫܹܐ ܘܐܲܥܸܠ̣ܘ ܩܘܼܕܼܡܵܘܗܝ ܩܘܼܪ̈ܒܵܢܲܝܗܘܿܢ<EOS>ܟܵܡܲܬ݀ ܨܸܗܝܘܿܢ ܥܲܠ ܬܸܫܒ݁ܘܿܚܬܵܐ ܕܡܸܬܼܒܲܥܝܵܐ ܗ̄ܘ̣ܵܬܼ<EOS>ܘܒܲܪ̄ܬܼ ܟܲܠܕܼܵܝܹ̈ܐ ܫܲܪܪܲܬ݀ ܣܸܓ̣ܕܬܼܵܐ ܕܡܸܬ݁ܬ݁ܚܝܼܒ̣ܵܐ ܗ̄ܘ̣ܵܬܼ<EOS>ܥܲܒ̣̈ܕܲܝ ܡܲܠܟܵܐ ܠܡܲܠܟܵܐ ܫܵܛ̣ܘܼܗܝ ܕܐܸܬ݀ܵܐ ܠܐܲܬܼܪܵܐ<EOS>ܘܡ̣ܢ ܪ̈ܲܚܝܼܩܹܐ ܒܕܲܫ̈ܢܹܐ ܦܪ̈ܝܼܫܹܐ ܡܸܬܼܝܲܩܲܪ ܗ̄ܘ̣ܵܐ<EOS>ܣܵܦ̇ܪܹ̈ܐ ܕܥܲܡܵܐ ܕܦܲܫܸܩ̣ܘ ܫܲܪܒܹ݁ܗ ܠܵܐ ܐܲܪܓܸܫ̣ܘ ܒܹܗ<EOS>ܘܲܒ̣ܢܲܗܝܼܪܹ̈ܐ ܣܒܲܪܬܹܗ ܚܕܲܬܵܐ ܡܸܬܼܟܲܪܙܵܐ ܗ̄ܘ̣ܵܬܼ<EOS>ܐ̄ܬܲܬ݀ ܟܹܐܢܘܼܬܼܵܐ ܘܠܵܐ ܫܸܒ̣ܩܲܬ݀ ܗ̄ܘ̣ܵܬܼ ܕܢܸܬ݁ܬ݁ܫܝܼܛ ܡܲܠܟܵܐ<EOS>ܘܡ̣ܢ ܒܹܝܬܼ ܣܸܕܼܪܹ̈ܐ ܩܪܵܬ݀ ܐܝܼܙܓܲܕܵܐ ܕܢܲܬܼܩܸܢ ܐܘܼܪܚܹܗ<EOS>ܐܲܝܬ݁ܝܼܘ ܡܓ̣ܘܼ̈ܫܹܐ ܘܩܲܪܸܒ̣ܘ ܗ̄ܘ̣ܵܘ ܠܹܗ ܩܘܼܪ̈ܒܵܢܲܝܗܘܿܢ<EOS>ܘܲܒ̣ܣܸܓ̣ܕܲܬܼܗܘܿܢ ܦܲܪܥ̣ܘܼܗܝ ܕܝܼܠܹܗ ܕܠܵܐ ܢܸܨܛܲܥܲܪ<EOS>ܟܵܘܟ݁ܒ̣ܵܐ ܒܕܸܢܚܹܗ ܡܲܠ̣ܝܼ ܠܥܲܡ̈ܡܹܐ ܟܵܪܘܿܙܘܼܬܼܵܐ<EOS>ܕܠܵܐ ܢܸܬܼܒܲܨܲܪ ܫܘܼܒ̣ܚܹܗ ܕܲܒ̣ܪܵܐ ܒܚܲܕܼ ܡ̣ܢ ܐܸܣܟܹ݁ܝܡ<EOS>ܥܕܲܡܵܐ ܠܐܲܝܟܵܐ ܕܐܝܼܬܼܵܘܗܝ ܛܲܠܝܵܐ ܟܬܼܝܼܒ̣ ܕܐܸܬ݀ܵܐ ܗ̄ܘ̣ܵܐ<EOS>ܕܵܡ̇ܝܵܐ ܕܬܲܡܵܢ ܩܵܡ̣ ܥܲܠ ܬܲܪܥܵܐ ܢܲܗܝܼܪܵܐܝܼܬܼ<EOS>ܠܪܵܘܡܵܐ ܫܲܒ̣ܩܹܗ ܘܲܒ̣ܓ̣ܵܘ ܥܘܼܡܩܵܐ ܣܕܲܪ ܢܲܗܝܼܪܹܗ<EOS>ܠܡܵܪܹܗ ܕܵܡܹ̇ܐ ܕܲܪܟܸܢ ܘܲܢܚܸܬܼ ܨܹܝܕܼ ܬܲܚ̈ܚܵܝܹܐ<EOS>ܒܵܬܲܪ ܡܵܪܵܐ ܪܗܸܟ̰ܘ ܗ̄ܘ̣ܵܘ ܥܲܒ̣̈ܕܹ݁ܐ ܕܢܸܫܬܲܡܥܘܼܢ ܠܹܗ<EOS>ܐܵܦ ܡܲܠܲܐܟܹ̈ܐ ܐܵܦ ܐܵܦ ܢܲܗܝܼܪܹ̈ܐ ܢܚܸܬܼܘ ܠܐܝܼܩܵܪܹܗ<EOS>ܒܵܬܲܪ ܡܲܠܟܵܐ ܪܵܕܹܝܢ ܟܠܗܘܿܢ ܚܲܝ̈ܠܵܘܵܬܼܵܐ<EOS>ܘܐܲܝܟܵܐ ܕܫܵܪܹܐ ܬܲܡܵܢ ܩܵܝ̈ܡܵܢ ܐܵܦ ܠܸܓ̣ܝܘܿܢܵܘ̈ܗܝ<EOS>ܡܵܪܹܐ ܪܵܘܡܹܐ ܠܥܘܼܡܩܵܐ ܢܚܸܬܼ ܗ̄ܘ̣ܵܐ ܡ̣ܢ ܨܹܝܕܼ ܐܲܒ̣ܘܼܗܝ<EOS>ܘܫܲܪܝܼܘ ܢܸܪܕܘܿܢ ܣܸܕܼܪ̈ܲܝ ܪܵܘܡܵܐ ܒܵܬܲܪ ܥܸܩܒܹܗ<EOS>ܢܚܸܬܼܘ ܡܲܠܲܐܟܹ̈ܐ ܘܫܲܪܝܼܘ ܢܸܚܬܼܘܼܢ ܐܵܦ ܢܲܗܝܼܪܹ̈ܐ<EOS>ܕܲܗܘ݀ܵܬܼ ܗ̄ܘ̣ܵܬܼ ܠܵܗ̇ ܐܲܪܥܵܐ ܫܡܲܝܵܐ ܡ̣ܢ ܡܵܘܠܹܕܹܗ<EOS>ܟܲܕܼ ܢܵܚ̇ܬܼ ܗ̄ܘ̣ܵܐ ܐܲܚܸܬܼ ܥܲܡܹܗ ܡ̣ܢ ܥܵܠܵܝܹ̈ܐ<EOS>ܘܟܲܕܼ ܣܵܠܹ̇ܩ ܗ̄ܘ̣ܵܐ ܐܲܣܸܩ̣ ܥܲܡܹܗ ܡ̣ܢ ܬܲܚ̈ܬܵܝܹܐ<EOS>ܐܲܚܸܬܼ ܪܘܼܚܵܐ ܘܐܲܣܸܩ̣ ܦܲܓ̣ܪܵܐ ܘܫܲܡ̣ܠܝܼ ܬܲܪܬܹܝܢ<EOS>ܗܘ݀ܵܐ ܒܲܪ ܐ̄ܢܵܫܵܐ ܘܲܠܣܲܓ݁ܝܼ̈ܐܹܐ ܥ̣ܒܲܕܼ ܐܲܠܵܗܵܐ<EOS>ܗܘ݀ܵܐ ܡ̣ܢ ܐܲܢ̄ܬ݁ܬܼܵܐ ܕܲܚܢܲܢ ܢܸܗܘܸܐ ܡ̣ܢ ܪܘܼܚ ܩܘܼܕܼܫܵܐ<EOS>ܬܪܹܝܢ ܡܵܘܠܵܕ̈ܝܼܢ ܐܝܼܬܼ ܠܹܗ ܠܲܒ̣ܪܵܐ ܘܲܬܼܪܹܝܢ ܐܵܦ ܠܲܢ<EOS>ܝ̄ܠܝܼܕܼ ܡ̣ܢ ܐܲܒ̣ܵܐ ܝܲܠܕܵܐ ܕܪܵܡ ܗ̄ܘ̣ ܡ̣ܢ ܦܘܼܫܵܩܵܐ<EOS>ܘܬܼܘܼܒ̣ ܡ̣ܢ ܡܲܪܝܲܡ ܝܲܠܕܵܐ ܚܲܕܼܬܼܵܐ ܡܠܸܐ ܕܘܼܡܵܪܵܐ<EOS>ܟܲܕܼ ܐܲܠܵܗܵܐ ܗ̄ܘ̣ ܝܑܼܠܕܬܹܗ ܗ̄ܘ̣ܵܬܼ ܦܲܓ̣ܪܵܢܵܐܝܼܬܼ<EOS>ܒܓ̣ܘܼܫܡܵܐ ܕܐ̄ܢܵܫܵܐ ܕܢܸܗܘܸܐ ܐ̄ܢܵܫܵܐ ܕܠܵܐ ܫܘܼܚܠܵܦܵܐ<EOS>ܒܦܲܓ̣ܪܵܐ ܕܲܟ̣ܝܵܐ ܘܢܲܦ̮ܫܵܐ ܡܠܝܼܠܬܵܐ ܡܠܝܼܬܐ<EOS> ܘܡܲܕ݁ܥܵܐ ܫܲܠܡܵܐ<EOS>ܢܦܲܩ̣ ܡ̣ܢ ܟܲܪܣܵܐ ܕܲܢܚܲܕܸܬܼ ܟܠ ܒܝܼܠܝܼܕܼܬܹܗ<EOS>ܠܒܸܫ̣ ܗܲܕܵܡܹ̈ܐ ܥܲܠ ܟܲܣܝܘܼܬܹܗ ܘܲܗܘ݀ܵܐ ܡܸܢܲܢ<EOS>ܕܢܲܠܒܸ݁ܫ ܐܵܦ ܠܲܢ ܪܘܼܚܵܐ ܘܚܲܝܠܵܐ ܘܢܸܗܘܸܐ ܡܸܢܹܗ<EOS>ܒܝܲܠܕܹܗ ܕܲܬܼܪܹܝܢ ܐܸܬܼܚܲܟ݁ܡܢܲܢ ܡܵܢܵܐ ܘܢܸܒܸ݁ܕܼ<EOS>ܕܝܲܠܕܵܐ ܐ̄ܚܪܹܢܵܐ ܚܵܫܲܚ ܐܵܦ ܠܲܢ ܢܸܬܼܚܲܕܲܬܼ ܒܹܗ<EOS>ܟܲܪܣܵܐ ܕܬܲܪܬܹܝܢ ܡܲܥܡܘܿܕܼܝܼܬܼܵܐ ܗܘ݀ܵܬܼ ܘܝܸܠܕܬܲܢ<EOS>ܘܗܵܢܵܐ ܝܲܠܕܵܐ ܫܲܪܝܼܪ ܡ̣ܢ ܗܵܘ̇ ܦܲܓ̣ܪܵܢܵܝܵܐ<EOS>ܠܡܲܪܒ݁ܥܵܐ ܕܡܲܝ̈ܵܐ ܥܵܐܹ̇ܠ ܣܵܒ̣ܵܐ ܥܲܬ݁ܝܼܩ ܝܵܘ̈ܡܹܐ<EOS>ܘܗܵܘܹ̇ܐ ܥܘܸܠܵܐ ܒܝܲܠܕܵܐ ܚܲܕܼܬܼܵܐ ܕܡܲܥܡܘܿܕܼܝܼܬܼܵܐ<EOS>ܟܲܕܼ ܫܲܪܝܼܪ ܗ̄ܘ̣ܵܐ ܝܲܠܕܵܐ ܕܐ̄ܢܵܫܵܐ ܡ̣ܢ ܨܹܝܕܼ ܐܵܕܼܵܡ<EOS>ܡ̣ܢ ܐܲܠܵܗܵܐ ܒܪܘܼܚܵܐ ܘܡܲܝ̈ܐ ܒܢܲܝ̈ܵܐ ܗ݀ܘܲܝܢܲܢ<EOS>ܚܵܘܵܐ ܕܝܸܠܕܲܬ݀ ܠܲܝܬܹܝܗ̇ ܐܸܡܲܢ ܗܵܐ ܡ̣ܢ ܡܵܪܲܢ<EOS>ܪܘܼܚܵܐ ܒܛܸܢܬܲܢ ܘܗܝ݀ ܝܑܼܠܕܬܲܢ ܢܸܗܘܸܐ ܝܲܠܕܹ̈ܝܗ̇<EOS>ܟܲܪܣܵܐ ܕܚܵܘܵܐ ܒܸܣܪܵܐ ܗ̄ܘ̣ ܝܸܠܕܲܬܼ ܡ̣ܢ ܙܘܼܘܵܓ̣ܵܐ<EOS>ܘܡܲܥܡܘܿܕܼܝܼܬܼܵܐ ܪܘܼܚܵܐ ܘܚܲܝܹ̈ܐ ܕܠܵܐ ܫܘܼܚܠܵܦܵܐ<EOS>ܒܢܲܦ̮ܫܹܗ ܚܵܘܝܼ ܕܡܘܼܬܼܵܐ ܡܵܪܲܢ ܕܲܢܚܲܟܸܡ ܠܲܢ<EOS>ܕܐܸܬ݀ܵܐ ܠܝܲܠܕܵܐ ܟܲܕܼ ܥܲܬ݁ܝܼܩܵܐ ܗ̄ܘ̣ ܒܝܼܠܝܼܕܼܘܼܬܹܗ<EOS>ܡܲܥܡܘܿܕܝܼܬܼܵܐ ܗܘ݀ܵܬܼ ܠܹܗ ܡܲܪܝܲܡ ܘܲܣ̣ܚܵܐ ܬܲܡܵܢ<EOS>ܘܲܒ̣ܐ̄ܢܵܫܘܼܬܼܵܐ ܢܦܲܩ̣ ܬܸܢܝܵܢܘܼܬܼ ܢܸܗܘܸܐ ܐ̄ܢܵܫܵܐ<EOS>ܩܲܒܸ݁ܠ ܦܲܓ̣ܪܵܐ ܡܸܢܵܗ̇ ܕܡܲܪܝܲܡ ܩܲܕܝܼܫܵܐܝܼܬܼ<EOS>ܕܠܘܼܩܒܲܠ ܚܲܫܹ̈ܐ ܬܪܲܨ ܗ̄ܘ̣ܵܐ ܐܘܼܪܚܹܗ ܢܸܣܒ݁ܘܿܠ ܐܸܢܘܿܢ<EOS>ܥܲܬ݁ܝܼܩ ܝܵܘܡܹ̈ܐ ܗܘ݀ܵܐ ܝܲܠܘܼܕܼܵܐ ܒܝܲܠܕܹܗ ܚܲܕܼܬܼܵܐ<EOS>ܕܢܹܐܠܦܘܼܢ ܣܵܒܹ̈ܐ ܐܘܼܪܚܵܐ ܕܢܹܐܬܼܘܿܢ ܠܝܼܠܝܼܕܼܘܼܬܼܵܐ<EOS>ܐܲܝܟܲܢܵܐ ܠܲܡ ܡܸܫܟܲܚ ܢܸܗܦܘܿܟ̣ ܓܲܒ̣ܪܵܐ ܣܵܒ̣ܵܐ<EOS>ܠܟܲܪܣܵܐ ܕܐܸܡܹܗ ܘܬܼܘܼܒ̣ ܢܸܬܼܝܼܠܸܕܼ ܒܵܬܲܪ ܙܲܒ̣ܢܹܗ<EOS>ܡ̣ܢ ܡܲܝ̈ܵܐ ܠܲܡ ܐܵܦ ܡ̣ܢ ܪܘܼܚܵܐ ܗܵܘ̇ܝܵܐ ܗܵܕܹܐ<EOS><EOS>ܦܲܫܸܩ̣ ܡܵܪܲܢ ܠܲܕܼܫܵܐܹ̇ܠ ܗ̄ܘ̣ܵܐ ܕܢܹܐܠܲܦ ܡܸܢܹܗ<EOS>ܐܲܝܟ̣ ܕܝܼܠܸܕܬܹܗ ܒܬܼܘܼܠܬܵܐ ܡܲܪܝܲܡ ܦܲܓ̣ܪܵܢܵܐܝܼܬܼ<EOS>ܝܵܠܕܵܐ ܠܣܵܒܹ̈ܐ ܡܥܝܼܢܵܐ ܕܚܲܝܹ̈ܐ ܪܘܼܚܵܢܵܐܝܼܬܼ<EOS>ܡܲܪܝܲܡ ܕܬܲܪܬܹܝܢ ܐܝܼܬܹܝܗ̇ ܠܲܢ ܓܹܝܪ ܡܲܥܡܘܿܕܼܝܼܬܼܵܐ<EOS>ܘܲܒ̣ܡܵܘܠܵܕܵܐ ܓܡܝܼܪܵܐ ܕܫܲܪܝܼܪ ܗܝ݀ ܗ̄ܝ̣ ܐܸܡܲܢ<EOS>ܒܬܼܘܼܠܬܵܐ ܠܡܵܪܲܢ ܦܲܓ̣ܪܵܐ ܝܸܗܒܲܬ݀ ܢܸܗܘܸܐ ܐ̄ܢܵܫܵܐ<EOS>ܘܡܲܥܡܘܿܕܼܝܼܬܼܵܐ ܒܪܘܼܚܵܐ ܨܒܲܥܬܲܢ ܢܗܸܐ ܐܲܠܵܗܹ̈ܐ<EOS>ܬܲܪܬܹܝܢ ܐܸܡ̈ܗܵܢ ܠܲܢ ܘܲܠܡܵܪܲܢ ܐܝܼܬܼ ܚܲܕܼ̈ܬܼܵܬܼܵܐ<EOS>ܠܡܵܪܲܢ ܡܲܪܝܲܡ ܐܵܦ ܠܲܢ ܕܝܼܠܲܢ ܡܲܥܡܘܿܕܼܝܼܬܼܵܐ<EOS>ܗܵܘ̇ ܕܪܘܼܚܵܢܵܐ ܗ̄ܘ̣ ܦܲܓ̣ܪܵܢܵܝܬܵܐ ܥ̣ܒܲܕܼ ܠܹܗ ܐܸܡܵܐ<EOS>ܘܠܲܢ ܦܲܓ̣ܪ̈ܵܢܹܐ ܐܸܡܵܐ ܕܪܘܼܚܵܐ ܣܵܡ̣ ܬܹܐܠܲܕܼ ܠܲܢ<EOS>ܢܣܲܒ̣ ܗܘ݀ ܦܲܓ̣ܪܵܐ ܘܲܚܢܲܢ ܪܘܼܚܵܐ ܡ̣ܢ ܐܸܡ̈ܗܵܬܲܢ<EOS>ܕܲܠܟ̣ܠ ܝܲܠܕܵܐ ܐܸܡܹܗ ܬܲܠܒܸ݁ܫ ܡ̣ ܐܸܣܟܹ݁ܡܵܗ̇<EOS>ܗܵܕܹܐ ܐܘܼܪܚܵܐ ܐܲܪܡ̣ܝܼ ܗ̄ܘ̣ܵܐ ܠܹܗ ܡܲܠܟܵܐ ܠܐܲܪܥܵܐ<EOS>ܘܐܸܬ݀ܵܐ ܘܐܲܝܬܝܼ ܘܐܸܙܲܠ̣ ܘܐܵܘܒܸܠ̣ ܐܲܝܟ̣ ܕܲܫܡܲܥܬ݁ܘܿܢ<EOS>ܟܲܕܼ ܢܵܚܹ̇ܬܼ ܗ̄ܘ̣ܵܐ ܙܲܝܚܘܼܗܝ ܥܝܼܪܹ̈ܐ ܐܵܦ ܢܲܗܝܼܪܹ̈ܐ<EOS>ܘܟܲܕܼ ܣܵܠܹ̇ܩ ܗ̄،ܟܵܐ ܫܠܝܼܚܹ̈ܐ ܠܵܘܝܘܼܗܝ ܐܵܦ ܬܲܠܡܝܼ̈ܕܹܐ<EOS>ܕܠܵܐ ܓܫܘܿܡ ܐܸܬ݀ܵܐ ܘܓ̣ܘܼܫܡܵܢܵܐܝܼܬܼ ܐܸܬܼܥܲܠܝܼ ܗ̄ܘ̣ܵܐ<EOS>ܐܲܪܦ̣ܝܼ ܘܲܫܩܲܠ̣ ܘܲܒ̣ܬܲܪ̈ܬܲܝܗܹܝܢ ܓ̱̣ܲܪܵܗ̇ ܠܐܘܼܪܚܹܗ<EOS>ܢܚܸܬܼ ܟܹܝܬܼ ܡܲܠܟܵܐ ܘܐܲܫܪܝܼ ܫܟ̣ܝܼܢܬܹܗ ܒܹܝܬܼ ܡܸܣ̈ܟܹ݁ܢܹܐ<EOS>ܘܙܵܚ̣ܘ ܡ̣ܢ ܐܼܲܬܼܪܹܗ ܚܲܝ̈ܠܵܘܵܬܼܵܐ ܨܹܝܕܼ ܐܝܼܩܵܪܹܗ<EOS>ܐ̄ܬ݀ܵܘ ܡܲܠܲܐܟܹ̈ܐ ܡ̣ܢ ܒܹܝܬܼ ܐܲܒ̣ܵܐ ܠܲܡܣܲܒܵܪܘܼ<EOS>ܫܠܵܡܵܐ ܘܣܲܒ̣ܪܹ̈ܐ ܠܥܵܠܡܵܐ ܒܝܲܠܕܹܗ ܕܒܲܪ ܐܲܠܵܗܵܐ<EOS>ܪܗܸܛ̣ܘ ܢܲܗܝܼܪܹ̈ܐ ܘܝܲܗ̄ܒ̣ܘ ܗ̄ܘ̣ܵܘ ܢܵܘܦܵܐ ܠܐܲܬܼܪ̈ܵܘܵܬܼܵܐ<EOS>ܕܣܵܘ̈ܦܹܝܗ̇ ܕܐܲܪܥܵܐ ܢܸܚܙܘܿܢ ܕܸܢܚܹܗ ܒܐܝܼܩܵܪ̈ܲܝܗܘܿܢ<EOS>ܢܦܲܩ̣ܘ ܙܲܠܝܼܩܵܘ̈ܗܝ ܠܐܲܪܥܵܐ ܕܦܵܪܹܣ ܕܲܟ̣ܡܝܼܪܵܐ ܗ̄ܘ̣ܵܬܼ<EOS>ܘܲܠܚܸܫܘܿܟ̣ܵܐ ܬܲܡܵܢ ܦܲܟ̣ܪܘܼܗܝ ܓܲܢ̄ܒܵܪܵܐܝܼܬܼ<EOS>ܕܠܵܐ ܒܲܥܝܵܕܼܵܐ ܪܸܗܛܲܬ݀ ܐܘܼܪܚܹܗ ܥܲܠ ܢܸܨ̈ܚܵܢܹܐ<EOS>ܘܲܕܼܠܵܐ ܟܝܵܢܵܐ ܟܕܲܢ ܐܵܣܛܘܼ̈ܟ̣ܣܹܐ ܥܲܠ ܬܸܫܡܸܫܬܹܗ<EOS>ܟܵܘܟ݁ܒ̣ܵܐ ܘܥܝܼܪܵܐ ܐܵܦ ܡܲܠܲܐܟܹ̈ܐ ܢܚܸܬܼܘ ܠܐܝܼܩܵܪܹܗ<EOS>ܘܟ̣ܠ ܟܲܪ ܕܲܫ̣ܪܵܐ ܬܲܡܵܢ ܩܵܡ̣ܘ ܗ̄ܘ̣ܵܘ ܠܲܡܫܲܡܵܫܘܼ<EOS>ܫ̣ܪܵܐ ܗ̄ܘ̣ܵܐ ܒܡܲܪܝܲܡ ܘܝܲܗ̄ܒ̣ ܠܵܗ̇ ܫܠܵܡܵܐ ܪܹܫ ܡܲܠܲܐܟܹ̈ܐ<EOS>ܥܲܠ̣ ܠܲܡܥܲܪܬܼܵܐ ܘܲܡܠܵܬ݀ ܥܝܼܪܹ̈ܐ ܒܩܘܼܠܵܣܲܝ̈ܗܘܿܢ<EOS>ܢܦܲܩ̣ ܗ̄ܘ̣ܵܐ ܠܚܘܼܪܒܵܐ ܘܲܠܬܸܫܡܸܫܬܹܗ ܪܗܸܛ̣ܘ ܡܲܠܲܐܟܹ̈ܐ<EOS>ܠܩܲܒ̣ܪܵܐ ܥܲܠ̣ ܗ̄ܘ̣ܵܐ ܘܥܝܼܪܹ̈ܐ ܥܲܡܹܗ ܢܚܸܬܼܘ ܠܐܝܼܩܵܪܹܗ<EOS>ܠܟ̣ܠ ܟܲܪ ܕܐܸܬ݁ܬ݁ܣܝܼܡ ܢܝܼܫܹܗ ܕܡܲܠܟܵܐ ܟܢܲܫ̣ ܠܸܓ̣ܝܘܿܢܵܘ̈ܗܝ<EOS>ܘܐܲܝܟܵܐ ܕܲܫ̣ܪܵܐ ܩܵܡ̣ܘ ܗ̄ܘ̣ܵܐ ܣܸܕܼܪܹ̈ܐ ܕܚܲܝ̈ܠܵܘܵܬܹܗ<EOS>ܨܹܝܕܼ ܡܸܣܟܹܢܬܵܐ ܠܒܲܝܬܵܐ ܙܥܘܿܪܵܐ ܥܲܠ̣ ܗ̄ܘ̣ܵܐ ܢܸܫܪܸܐ<EOS>ܘܟ̣ܵܘܟ݁ܒ̣ܵܐ ܪܗܸܛ̣ ܗ̄ܘ̣ܵܐ ܩܵܡ̣ ܥܲܠ ܬܲܪܥܹܗ ܐܲܝܟ̣ ܒܲܪܩܝܼܥܵܐ<EOS>ܪܲܒ݁ ܢܲܗܝܼܪܹ̈ܐ ܐܲܪܦ̣ܝܼ ܣܸܕܼܪܹ̈ܐ ܕܠܵܐ ܒܲܥܝܵܕܼܵܐ<EOS>ܘܬܲܪܥܵܐ ܕܡܵܪܹܗ ܢܚܸܬܼ ܝܲܩܲܪ ܗ̄ܘ̣ܵܐ ܒܢܘܼܗܪܹܗ ܪܲܒܵܐ<EOS>ܐ̄ܬ݀ܵܐ ܠܲܡ ܥܲܡܗܘܿܢ ܥܕܲܡܵܐ ܠܐܲܝܟܵܐ ܕܐܝܼܬܼܵܘܗܝ ܛܲܠܝܵܐ<EOS>ܕܓܲܠܝܵܐ ܗ̄ܝܼ ܡܸܟܹܝܠ ܕܲܠܓ̣ܵܘ ܥܘܼܡܩܵܐ ܢܚܸܬܼ ܐܲܝܟ̣ ܡܵܪܹܗ<EOS>ܡܲܠܟܵܐ ܘܕܸܢܚܵܐ ܠܥܘܼܡܩܵܐ ܢܚܸܬܼܘ ܗ̄ܘ̣ܵܘ ܨܹܝܕܼ ܬܲܚ̈ܬܵܝܹܐ<EOS>ܕܢܲܦ̮ܫܵܐ ܘܦܲܓ̣ܪܵܐ ܠܪܵܘܡܵܐ ܢܸܣܩܘܿܢ ܨܹܝܕܼ ܥܵܠܵܝܹ̈ܐ<EOS>ܩܵܡ̣ ܥܲܠ ܬܲܪܥܹܗ ܕܡܲܠܟܵܐ ܕܸܢܚܹܗ ܐܲܝܟ̣ ܕܐܸܡܲܪܢܲܢ<EOS>ܘܐܲܝܟ̣ ܠܲܡܦܹܐܕܼܵܐ ܗܘ݀ܵܐ ܠܲܡܓ̣ܘܼ̈ܫܹܐ ܕܢܸܥܠܘܼܢ ܨܹܐܕܼܵܘܗܝ<EOS>ܒܘܼܗܪܹܗ ܪܲܒܵܐ ܥܲܠ̣ܘ ܩܘܼܪ̈ܒܵܢܹܝܗ̇ ܕܲܡܓ̣ܘܼܫܘܼܬܼܵܐ<EOS>ܕܐܸܬܼܩܲܪܲܒ̣ܘ ܠܹܗ ܠܲܡܠܸܟ̣ ܡܲܠܟܹ̈ܐ ܕܐܸܬ݀ܵܐ ܠܕܼܝܼܠܹܗ<EOS>ܦܬܲܚ̣ܘ ܣܝܼ̈ܡܵܬܼܗܘܿܢ ܘܩܲܪܸܒ̣ܘ ܗ̄ܘ̣ܵܘ ܠܹܗ ܩܘܼܪ̈ܒܵܢܲܝܗܘܿܢ<EOS>ܕܲܗܒ̣ܵܐ ܘܡܘܼܪܵܐ ܘܲܠܒ̣ܘܼܢ̄ܬܵܐ ܬܘܼܒ̣ ܦܵܪܘܿܫܵܐܝܼܬܼ<EOS>ܐܸܬܼܝܲܩܲܪ ܗ̄ܘ̣ܵܐ ܡܲܠܟܵܐ ܝ̄ܠܝܼܕܼܵܐ ܡ̣ܢ ܐܝܼܙܓܲܕܹ̈ܐ<EOS>ܘܲܒ̣ܩܘܼܪ̈ܒܵܢܹܐ ܣܓܸܕܼܘ ܠܹܗ ܘܲܦܢ̣ܵܘ ܟܲܕܼ ܚܵܕܹܝܢ ܗ̄ܘ̣ܵܘ<EOS>ܘܟܲܕܼ ܗܵܐ ܢܹܐܬܼܘܼܢ ܨܹܝܕܼ ܗܹܪܘܿܕܸܣ ܘܲܢܚܵܘܘܿܢ ܠܹܗ<EOS>ܠܸܠܝܵܐ ܒܫܸܢܬܼܵܐ ܦܲܟ̣ܪܵܗ̇ ܠܐܘܼܪܚܵܐ ܕܠܵܐ ܬܗܲܠܸܟ̣ ܗ̄ܘ̣ܬܼ<EOS>ܫܸܠܝܹܗ ܕܠܸܠܝܵܐ ܠܒܲܟ̣ ܠܲܡܓ̣ܘܼ̈ܫܹܐ ܕܠܵܐ ܢܸܪܕܘܿܢ ܗ̄ܘ̣ܵܘ<EOS>ܘܐܵܘܒܸ݁ܠ ܐܸܢܘܿܢ ܠܐܲܬܼܪܵܐ ܕܚܸܠܡܹ̈ܐ ܕܢܲܠܸܦ ܐܸܢܘܿܢ<EOS>ܩܲܛܝܼܢܵܐܝܼܬܼ ܥܲܠ̣ ܝܘܼܠܦܵܢܵܐ ܕܢܸܦܩܘܿܕܼ ܐܸܢܘܿܢ<EOS>ܕܐܵܦܠܵܐ ܒܫܸܢܬܼܵܐ ܢܸܬܼܓܲܠܙܘܼܢ ܗ̄ܘ̣ܵܘ ܡ̣ܢ ܟܘܼ̈ܘܵܢܹܐ<EOS>ܥܲܠ̣ ܗ̄ܘ̣ܵܐ ܚܸܠܡܵܐ ܓܠ̣ܵܐ ܠܗܘܿܢ ܐ̄ܪܵܙܵܐ ܢܲܗܝܼܪܵܐܝܼܬܼ<EOS>ܕܢܸܟ̣ܠܵܐ ܒܟܸܣܝܵܐ ܥ̣ܒܲܕܼ ܗܹܪܘܿܕܸܣ ܡܸܛܠ ܡܲܠܟܵܐ<EOS>ܐܲܠܸܦ̣ ܐܸܢܘܿܢ ܥܲܠ ܒܝܼܫܘܼܬܹܗ ܕܡܘܿܢ ܐܸܬܼܚܲܫܲܒ̣<EOS>ܘܐܲܝܕܵܐ ܥܸܠܬܼܵܐ ܡܥܝܼܪ ܥܲܠ ܛܲܠܝܵܐ ܐܸܢ ܚܵܙܹ̇ܐ ܠܹܗ<EOS>ܬܢ̣ܵܐ ܠܗܘܿܢ ܢܸܟ̣ܠܹܗ ܐܵܦ ܚܘܼ̈ܫܵܒܹܐ ܕܡܲܪܝܼܪܘܼܬܹܗ<EOS>ܕܠܵܐ ܗ̄ܘ̣ܵܐ ܕܢܸܣܓܘܿܕܼ ܐܸܠܵܐ ܕܢܸܩܛܘܿܠ ܐܸܬ݁ܛܲܝܲܒ̣ ܗ̄ܘ̣ܵܐ<EOS>ܚܲܟܸ݁ܡ ܐܸܢܘܿܢ ܕܐܲܝܟܲܢܵܐ ܠܚܝܼܡ ܥܲܠ ܝܲܠܘܼܕܼܵܐ<EOS>ܘܐܸܢܗܘ݀ ܕܝܵܠܹ̇ܦ ܡܸܢܗܘܿܢ ܐܲܝܟܵܐ ܗ̄ܘ̣ܵܐ ܩܸܛܠܵܐ ܥܵܒܹ̇ܕܼ<EOS>ܐܸܬܼܦܲܪܣܝܼ<EOS>ܐܦ̇ܪܣܝ<EOS> ܗ̄ܘ̣ܵܐ ܢܸܟ̣ܠܹܗ ܕܡܲܠܟܵܐ ܩܕܼܵܡ ܐܝܼ̈ܙܓܲܕܹܐ<EOS>ܘܒܲܙܲܚܘ ܗ̄ܘ̣ܵܘ ܒܹܗ ܕܠܲܡܠܸܟ̣ ܡܲܠܟܹ̈ܐ ܡܸܬܼܠܲܚܲܡ ܗ̄ܘ̣ܵܐ<EOS>ܡܘܿܢ ܕܐܸܬܼܚܲܫܲܒ̣ ܡܲܠܟܵܐ ܪܲܦܝܵܐ ܥܲܠ ܬܸܫܘܝܼܬܹܗ<EOS>ܢܦܲܩ̣ ܗ̄ܘ̣ܵܐ ܚܸܠܡܵܐ ܓܠܵܝܗܝ ܠܲܡܓ̣ܘܼ̈ܫܹܐ ܢܲܗܝܼܪܵܐܝܼܬܼ<EOS>ܟܡܹܐܢܵܐ ܥ̣ܒܲܕܼ ܗ̄ܘ̣ܵܐ ܢܟ̣ܝܼܠܵܐ ܒܟܸܣܝܵܐ ܘܠܵܐ ܐ̄ܢܵܫ ܐܲܪܓܸܫ<EOS>ܘܚܸܙܘܵܐ ܕܠܸܠܝܵܐ ܦܲܪܣ̣ܝܼ ܐ̄ܪܵܙܹܗ ܩܕܼܵܡ ܣܲܓܝܼ̈ܐܹܐ<EOS>ܒܟܘܼܪܵܐ ܕܫܸܢܬܼܵܐ ܙܹܐܦܵܐ ܕܡܲܠܟܵܐ ܐܸܬܼܦܲܪܣܝܼ ܗ̄ܘ̣ܵܐ<EOS>ܘܢܸܟ̣ܠܵܐ ܕܲܥ̣ܒܲܕܼ ܒܹܝܬܼ ܚܸܙ̈ܘܵܢܹܐ ܡܸܬܼܡܲܠܲܠ ܗ̄ܘ̣ܵܐ<EOS>ܠܸܠܝܵܐ ܒܚܸܠܡܹܗ ܓܲܠܝܼ ܐܸܢܹܝܢ ܠܲܛܡܝܼܪ̈ܵܬܹܗ<EOS>ܘܲܢܦܲܩ̣ ܐ̄ܪܵܙܹܗ ܘܦܵܫ̣ ܣܘܼܥܪܵܢܵܐ ܘܠܵܐ ܗܲܠܸܟ̣ ܗ̄ܘ̣ܵܐ<EOS>ܠܲܒ̈ܢܲܝ ܐ̄ܪܵܙܹܗ ܠܵܐ ܓܠ̣ܵܐ ܡܲܠܟܵܐ ܡܘܿܢ ܐܸܬܼܚܲܫܲܒ̣<EOS>ܘܐܸܬܼܦܲܪܣܝܼ ܗ̄ܘ̣ܵܐ ܒܚܸܠܡܵܐ ܢܸܟ̣ܠܹܗ ܘܲܗܘ݀ܵܐ ܒܸܙܚܵܐ<EOS>ܟܲܕܼ ܠܵܐ ܥܲܠ̣ ܗ̄ܘ̣ܵܐ ܐ̄ܢܵܫ ܠܵܦܲܕܼܢܹܗ ܘܝܼܠܸܦ̣ ܐ̄ܪ̈ܵܙܵܘܗܝ<EOS>ܟܠ ܟܲܣ̈ܝܵܬܹܗ ܥܲܠ ܐܸܓܵܪܹ̈ܐ ܡܸܬܼܟܲܪ̈ܙܵܢ ܗ̄ܘܲܝ̈<EOS>ܟܲܕܼ ܢܵܛܘܿܪܹ̈ܐ ܠܒ̣ܝܼܟ̣ܝܼܢ ܬܲܪ̈ܥܵܘܗܝ ܒܲܙܗܝܼܪܘܼܬܼܵܐ<EOS>ܢܸܦܩܲܬ݀ ܡܸܠܬܼܵܐ ܡ̣ܢ ܒܹܝܬܼ ܡܲܠܟܵܐ ܘܠܵܐ ܐܲܪܓܸܫ̣ܘ ܒܵܗ̇<EOS>ܚܸܠܡܵܐ ܢܦܲܩ̣ ܗ̄ܘ̣ܵܐ ܘܐܲܦܸܩ̣ ܕܒܹܝܬܼ ܗܹܪܘܿܕܸܣ<EOS>ܘܐܸܬܼܒܲܙܲܚ ܗ̄ܘ̣ܵܐ ܡܲܠܟܵܐ ܢܟ̣ܝܼܠܵܐ ܩܕܼܵܡ ܪ̈ܲܚܝܼܩܹܐ<EOS>ܡ̣ܢ ܓܸܠܝܵܢܵܐ ܕܠܸܠܝܵܐ ܫܲܠܝܵܐ ܡܸܬܼܩܲܛܪܲܓ̣ ܗ̄ܘ̣ܵܐ<EOS>ܘܲܩܕܼܵܡ ܓܘܼܕܵܐ ܕܲܡܓ̣ܘܼܫܘܼܬܼܵܐ ܡܸܬܼܦܲܪܣܸܐ ܗ̄ܘ̣ܵܐ<EOS>ܚܲܠܸܦ̣ܘ ܐܘܼܪܚܵܐ ܡܓ̣ܘܼ̈ܫܹܐ ܘܲܗܦܲܟ̣ܘ ܡ̣ܢ ܒܹܝܬܼ ܡܲܠܟܵܐ<EOS>ܘܲܒ̣ܗܹܪܘܿܕܸܣ ܒܲܙܲܚܘ ܗ̄ܘ̣ܵܘ ܒܹܗ ܕܲܢܟܲܠ̣ ܐܸܢܘܿܢ<EOS>ܐܵܦ ܒܵܗ̇ ܒܗܵܕܹܐ ܣܒܲܪܬܼܵܐ ܕܲܒ̣ܪܵܐ ܡܸܬ݁ܕܲܢܚܵܐ ܗ̄ܘ̣ܵܬܼ<EOS>ܘܥܲܠ ܐܘܼܪ̈ܚܵܬܼܵܐ ܕܥܵܠܡܵܐ ܟ̱ܠܹܗ ܡܸܬܼܟܲܪܙܵܐ ܗ̄ܘ̣ܵܬܼ<EOS>ܒܲܚܕܼܵܐ ܐܘܼܪܚܵܐ ܣܠܸܩ̣ܘ ܘܐܲܟ̣ܪܸܙܘ ܗ̄ܘ̣ܵܘ ܡܸܛܠ ܡܲܠܟܵܐ<EOS>ܘܟܲܕܼ ܢܵܚ̇ܬ݁ܝܼܢ ܬܘܼܒ̣ ܒܐܘܼܪܚܵܐ ܐ̄ܚܪܹܬܼܵܐ ܙܡܲܪܘ ܢܸܨܚܵܢܵܘ̈ܗܝ<EOS>ܡ̣ܠܵܐܘܼܗ̇ ܠܐܲܪܥܵܐ ܣܒܲܪܬܼܵܐ ܚܕܲܬܵܐ ܡ̣ܢ ܡܸܠܲܝ̈ܗܘܿܢ<EOS>ܟܲܕܼ ܣܵܠܩ̇ܝܼܢ ܗ̄ܘ̣ܵܘ ܐܵܦ ܟܲܕܼ ܢܵܚ̇ܬ݁ܝܼܢ ܡ̣ܢ ܨܹܝܕܼ ܡܲܠܟܵܐ<EOS>ܡܲܠܸܠ̣ܘ ܫܲܪܒܹ݁ܗ ܥܲܠ ܐܘܼܪ̈ܚܵܬܼܵܐ ܕܥܵܠܡܵܐ ܟ̱ܠܹܗ<EOS>ܕܲܣܠܸܩ̣ܘ ܒܲܚܕܼܵܐ ܘܲܢܚܸܬܼܘ ܒܲܚܕܼܵܐ ܟܲܕܼ ܗܵܓܹ݁ܝܢ ܒܹܗ<EOS>ܒܬܲܪܬܹܝܢ ܐܘܼܪ̈ܚܵܢ ܐܲܣ̣ܓ݁ܝܼܘ ܘܡܲܠܸܠ̣ܘ ܥܲܠ ܡܲܠܟ݁ܘܼܬܹܗ<EOS>ܕܥܲܬ݁ܝܼܪܵܐܝܼܬܼ ܬܲܪܓܸܫ ܐܲܪܥܵܐ ܒܩܘܼܪ̈ܒܵܢܲܝܗܘܿܢ<EOS>ܒܐܘܼܪܚܵܐ ܐ̄ܚܪܹܬܼܵܐ ܢܓܲܕܼ ܗ̄ܘ̣ܵܐ ܐܸܢܘܿܢ ܚܸܠܡܵܐ ܘܲܢܚܸܬܼܘ<EOS>ܘܲܠܗܹܪܘܿܕܸܣ ܐܲܣ̣ܓ݁ܝܼܘ ܫܵܛ̣ܘܼܗܝ ܕܲܢܟܲܠ̣ ܐܸܢܘܿܢ<EOS>ܡܲܠܟܵܐ ܢܟ̣ܝܼܠܵܐ ܦܵܫ̣ ܟܲܕܼ ܡܲܕܼܘܲܝ ܒܲܢܟ̣ܝܼܠܘܼܬܹܗ<EOS>ܘܐܘܼܪܚܹܗ ܕܲܒ̣ܪܵܐ ܒܟ̣ܵܪܘܿܙܘܼܬܼܵܐ ܡܸܬ݁ܕܲܪܫܵܐ ܗ̄ܘ̣ܵܬܼ<EOS>ܦܵܣܘܿܩܵܐ ܕܠܵܚܹ̇ܡ ܕܢܸܬܼܩܪܸܐ ܒܩܸܛܠܵܐ ܕܝܲܠܘܼ̈ܕܹܐ ܐܵܘ ܟܹܝܬܼ ܒܕܼܘܼܟ̣ܪܵܢܵܐ ܕܣܵܗ̈ܕܹܐ<EOS>ܗܵܝܕܹܝܢ ܥܝܼܪܵܐ ܠܝܵܘܣܸܦ ܐܸܡܲܪ ܒܵܬܲܪ ܗܵܠܹܝܢ<EOS>ܕܩܘܼܡ ܠܵܟ̣ ܘܲܫܩܘܿܠ ܠܛܲܠܝܵܐ ܘܠܸܐܡܹܗ ܘܫܲܢܵܐ ܠܡܸܨܪܹܝܢ<EOS>ܥܬܼܝܼܕܼ ܗ̄ܘ̣ ܡܲܠܟܵܐ ܕܲܢܥܝܼܪ ܗܸܪܬܼܵܐ ܥܲܠ ܝܲܠܘܼܕܼܵܐ<EOS>ܘܠܵܐ ܡܛ̣ܵܐ ܙܲܒ̣ܢܵܐ ܕܢܸܣܒ݁ܘܿܠ ܚܲܫܹ̈ܐ ܐܲܝܟ̣ ܕܲܡܛܲܝܲܒ̣<EOS>ܠܘܼܩܒܲܠ ܩܸܛܠܵܐ ܘܲܕܼܒ̣ܝܼܚܘܼܬܼܵܐ ܣܝܼ̈ܡܵܢ ܐܲܦܵܘ̈ܗܝ<EOS>ܠܵܘ ܓܹܝܪ ܗܵܫܵܐ ܐܸܠܵܐ ܠܙܲܒ̣ܢܹܗ ܡܵܐ ܕܫܵܦܲܪ ܠܹܗ<EOS>ܥܬܼܝܼܕܼ ܗ̄ܘ̣ ܢܩܲܒܸ݁ܠ ܚܲܪܒܵܐ ܘܪܘܼܡܚܵܐ ܕܥܲܠܗܵܝ̇ ܐܸܬ݀ܵܐ<EOS>ܠܵܐ ܕܹܝܢ ܡܵܐܹ̇ܬܼ ܐܸܠܵܐ ܫܲܡ̣ܠܝܼ ܥ̇ܒ̣ܵܕܼܵܐ ܕܐܘܼܪܚܹܗ<EOS>ܠܡܵܘܬܵܐ ܡܛܲܝܲܒ̣ ܠܵܐ ܕܹܝܢ ܝܵܘܡܵܢ ܫܵܬܹ̇ܐ ܟܵܣܹܗ<EOS>ܩܘܼܡ ܗܲܒ̣ ܐܲܬܼܪܵܐ ܠܣܲܝܦܵܐ ܕܲܠܛܝܼܫ ܘܲܡܣܲܟܸ݁ܐ ܠܹܗ<EOS>ܠܵܐ ܗ̄ܘ̣ܵܐ ܒܟܸܣܝܵܐ ܣܵܒܹ̇ܠ ܚܲܫܹ̈ܐ ܕܲܕܼܒ̣ܝܼܚܘܼܬܼܵܐ<EOS>ܒܓܸܠܝܵܐ ܡܸܬ݁ܕܒܲܚ ܠܥܹܝܢ ܣܲܓ݁ܝܼ̈ܐܹܐ ܕܢܸܦܪܘܿܩ ܐܸܢܘܿܢ<EOS>ܠܵܘ ܒܲܟ̣ܡܹܐܢܵܐ ܐܵܬܹ̇ܐ ܠܡܵܘܬܵܐ ܐܲܝܟ̣ ܚܲܠܵܫܵܐ<EOS>ܒܪܵܘܡܵܐ ܡܸܬ݁ܬ݁ܠܸܐ ܕܢܸܚܙܘܿܢ ܥܲܠܡܹ̈ܐ ܓܲܢ̄ܒܵܪܘܼܬܹܗ<EOS>ܠܵܐ ܗ̄ܘ̣ܵܐ ܒܢܸܟ̣ܠܹܗ ܕܡܲܠܟܵܐ ܡܵܐܹ̇ܬܼ ܐ̄ܪܵܙܵܢܵܐܝܼܬܼ<EOS>ܥܲܡܵܐ ܟ̱ܠܹܗ ܪܵܐܹ̇ܒ̣ ܥܠܵܘܗܝ ܘܲܡܢܲܥܸܓ̣ ܠܹܗ<EOS>ܠܵܐ ܗ̄ܘ̣ܵܐ ܒܟܸܢܦܵܗ̇ ܕܐܸܡܵܐ ܛܠܝܼܬܼܵܐ ܗܵܘܹ̇ܐ ܕܸܒ̣ܚܵܐ<EOS>ܥܲܠ ܪܹܫ ܪܵܡܬܼܵܐ ܣܵܒܹ̇ܠ ܚܲܫܹ̈ܐ ܓܲܢ̄ܒܵܪܵܐܝܼܬܼ<EOS>ܠܵܘ ܟܲܣܝܵܐܝܼܬܼ ܐܵܬܹ̇ܐ ܠܩܸܛܠܵܐ ܡ̣ܢ ܗܹܪܘܿܕܸܣ<EOS>ܠܥܹܝܢ ܒܸܪ̈ܝܵܬܼܵܐ ܟܠܗܹܝܢ ܡܵܐܹ̇ܬܼ ܘܲܡܙܝܼܥ ܠܗܹܝܢ<EOS>ܢܸܥܪܘܿܩ ܝܵܘܡܵܢ ܠܵܐ ܗ̄ܘ̣ܵܐ ܕܕܼܵܚܹ̇ܠ ܡ̣ܢ ܗܹܪܘܿܕܸܣ<EOS>ܐܸܠܵܐ ܕܢܸܬܸ݁ܠ ܐܲܬܼܪܵܐ ܠܢܸܟ̣ܠܵܐ ܕܠܵܐ ܢܸܛܪܸܐ ܒܹܗ<EOS>ܢܹܐܙܲܠ ܢܸܣܥܘܿܪ ܠܐܲܪܥܵܐ ܕܡܸܨܪܹܝܢ ܪܲܟ݁ܝܼܟ̣ܵܐܝܼܬܼ<EOS>ܘܡܵܐ ܕܸܫܬܲܠܝܼ ܚܹܐܦܹܗ ܕܡܲܠܟܵܐ ܢܸܦܢܸܐ ܠܲܝܗܘܼܕܼ<EOS>ܠܐܲܪܥܹܗ ܐܵܙܹ̇ܠ ܠܵܘ ܠܐܘܼܚܕܵܢܵܐ ܥܵܒܲܪ<EOS>ܒܙܲܪܬܹܗ ܡܗܲܠܸܟ̣ ܘܚܲܕܼ ܐܸܢܘܿܢ ܠܹܗ ܐܲܬܼܪ̈ܵܘܵܬܼܵܐ<EOS>ܥ̣ܒܲܕܼ ܗ̄ܘ̣ܵܐ ܝܵܘܣܸܦ ܐܲܝܟ̣ ܕܐܸܬܼܦܲܩܲܕܼ ܡ̣ܢ ܡܲܠܲܐܟ̣ܵܐ<EOS>ܘܠܲܫܩܝܼܠ ܟ̱ܠܵܐ ܫܲܩ̣ܠܹܗ ܠܡܸܨܪܹܝܢ ܐܲܝܟ̣ ܥܵܪܘܿܩܵܐ<EOS>ܪܟܸܒ̣ ܗ̄ܘ̣ܵܐ ܡܵܪܝܵܐ ܥܢܵܢܵܐ ܒܬܼܘܼܠܬܵܐ ܡܲܠܝܲܬܼ ܥܘܼܫܢܵܐ<EOS>ܕܢܸܚܘܿܬܼ ܢܸܣܥܘܿܪ ܠܐܲܪܥܵܐ ܕܡܸܨܪܹܝܢ ܕܲܟ̣ܪܝܼܗܵܐ ܗ̄ܘ̣ܵܬܼ<EOS>ܐܸܙܕܲܝܲܚ ܗ̄ܘ̣ܵܐ ܥܲܠ ܥܲܪܦܸܠܵܐ ܛܠܝܼܬܼܵܐ ܘܲܢܚܸܬܼ<EOS>ܠܐܲܪܥܵܐ ܟܪܝܼܗܬܵܐ ܕܒܲܦܬܲܟ̣ܪܘܼܬܼܵܐ ܚܸܫܘܿܟ̣ܵܐ ܗ̄ܘ̣ܵܬܼ<EOS>ܚ̣ܙܵܘ ܦܵܪܘܿܩܵܐ ܦܬܲܟ̣ܪܹ̈ܝܗ̇ ܕܡܸܨܪܹܝܢ ܘܲܪܥܸܠ̣ܘ ܡܸܢܹܗ<EOS>ܘܙܵܥ̣ܘ ܡ̣ܢ ܩܘܼܕܼܡܵܘܗܝ ܐܲܝܟ̣ ܕܐܸܬܼܟܲܪܙܲܬ݀ ܒܲܢܒ̣ܝܼܘܼܬܼܵܐ<EOS>ܓܘܼܪܝܵܐ ܕܐܲܪܝܵܐ ܚ̣ܵܪ ܗ̄ܘ̣ܵܐ ܒܬܲܥ̈ܠܹܐ ܘܐܲܪܗܸܒ̣ ܐܸܢܘܿܢ<EOS>ܘܐܸܙܕܲܝܲܢܘ ܗ̄ܘ̣ܵܘ ܕܢܸܦܠܘܼܢ ܩܘܼܕܼܡܵܘܗܝ ܐܲܝܟ̣ ܚܲܠܵܫܹ̈ܐ<EOS>ܚ̣ܙܵܘ ܚܸܫܘܿܟܹ̈ܐ ܠܢܘܼܗܪܵܐ ܪܲܒܵܐ ܘܲܛ̣ܫܵܘ ܡܸܢܹܗ<EOS>ܘܲܒ̣ܙܲܠܝܼܩܵܘ̈ܗܝ ܪܵܕܹܦ ܗ̄ܘ̣ܵܐ ܠܗܘܿܢ ܡ̣ܢ ܦܸܢ̈ܝܵܬܼܵܐ<EOS>ܓܡܘܼܪܬܵܐ ܕܢܘܼܗܪܵܐ ܠܸܒ̣ܫܲܬ݀ ܦܲܓ̣ܪܵܐ ܘܢܸܦܩܲܬ݀ ܠܐܲܬܼܪܵܐ<EOS>ܕܲܠܙܝܼܙܵܢܹ̈ܐ ܕܐܝܼܬܼ ܒܹܗ ܬܵܘܩܸܕܼ ܡ̣ܢ ܐܲܪ̈ܥܵܬܼܵܐ<EOS>ܪܥܸܠ̣ܘ ܥܲܡܘܼ̈ܕܹܐ ܛܥ̇ܝܼܢܲܝ ܨܲܠܡܹ̈ܐ ܕܟ̣ܠܵܗ̇ ܡܸܨܪܹܝܢ<EOS>ܡ̣ܢ ܗܵܘ̇ ܕܐܸܬ݀ܵܐ ܢܬܲܒܲܪ ܐܸܢܘܿܢ ܒܲܨܠܝܼܒ̣ܘܼܬܹܗ<EOS>ܐܸܬܼܢܲܕܼܢܲܕܼ ܗ̄ܘܲܝ̈ ܟܠ ܩܵܝ̈ܡܵܬܼܵܐ ܕܲܥ̈ܠܵܘܵܬܼܵܐ<EOS>ܡ̣ܢ ܪܲܒ݁ ܟܘܼܡܪܹ̈ܐ ܕܐܸܬ݀ܵܐ ܠܕܸܒ̣ܚܵܐ ܢܒܲܛܸܠ ܐܸܢܹܝܢ<EOS>ܥܲܠ̣ ܗ̄ܘ̣ܵܐ ܫܪܵܪܵܐ ܠܚܲܫ̣ ܠܲܦܬܲܟ̣ܪܹ̈ܐ ܘܐܲܙܝܼܥ ܐܸܢܘܿܢ<EOS>ܘܟܲܕܼ ܠܵܐ ܫܵܡ̇ܥܝܼܢ ܥܲܠ ܡܲܦܘܼܠܬܵܐ ܙܲܡܸܢ ܐܸܢܘܿܢ<EOS>ܘܐܲܟ̣ܡܵܐ ܕܗܵܠܹܝܢ ܡܸܬܼܐܲܡܪ̈ܵܢ ܗ̄ܘܲܝ̈ ܡ̣ܢ ܟܹܐܢܘܼܬܼܵܐ<EOS>ܠܨܲܠܡܹ̈ܐ ܕܡܸܨܪܹܝܢ ܕܲܒ̣ܣܸ̈ܓ̣ܕܵܬܼܵܐ ܥܲܙܝܼܙܝܼܢ ܗ̄ܘ̣ܵܘ<EOS>ܦܸܠܘ ܕܵܘܲܝ̈ܵܐ ܟܲܕܘ ܢܨܲܚܬ݁ܘܿܢ ܒܐܲܫ̈ܝܼܠܵܬܼܵܐ<EOS>ܐ̄ܬ݀ܵܐ ܠܹܗ ܣܓ̣ܝܼܕܼܵܐ ܗܲܒ̣ܘ ܠܹܗ ܐܲܬܼܪܵܐ ܢܩܘܼܡ ܥܲܠ ܕܝܼܠܹܗ<EOS>ܐܘܿ ܩܠܲܦܠܵܦܹ̈ܐ ܣܲܦܸܩܘ ܐܲܬܼܪܵܐ ܠܒܲܪ ܐܲܠܵܗܵܐ<EOS>ܨܝܼܪܹ̈ܐ ܕܛܘܼܥܝܲܝ ܚܘܿܬܼܘ ܡ̣ܢ ܪܵܘܡܵܐ ܕܐܵܦܲܕܼܢܲܝ̈ܟ݁ܘܿܢ<EOS>ܦܬܲܟ̣ܪܹ̈ܐ ܚܲܪ̈ܒܹܐ ܕܲܗܘ݀ܵܘ ܦܲܚܹ̈ܐ ܠܣܵܓ̣ܘܿܕܲܝ̈ܗܘܿܢ<EOS>ܚܘܿܬܼܘ ܠܬܼܵܒ̣ܵܪܵܐ ܠܵܐ ܬܨܘܼܕܼܘܼܢ ܬܘܼܒ̣ ܠܲܡܚܲܒܵܠܘܼ<EOS>ܥܪܘܿܩܘ ܚܲܠܵܫܹ̈ܐ ܡ̣ܢ ܓܲ̄ܒܵܪܵܐ ܕܐܵܬܹ̇ܐ ܥܠܲܝܟ݁ܘܿܢ<EOS>ܠܵܐ ܬܩܘܿܡܘܼܢ ܬܘܼܒ̣ ܒܐܲܬܼܪܵܐ ܕܡܲܠܟܵܐ ܕܗܵܐ ܡܲܛܝܼ ܠܹܗ<EOS>ܥܒ̣ܝܼ̈ܕܹܐ ܕܲܫܩܲܠ̣ܘ ܫܸܡ ܐܲܠܵܗܵܐ ܘܕܲܠܚܘܼܗ̇ ܠܐܲܪܥܵܐ<EOS>ܗܵܐ ܥܵܒ̣ܘܿܕܼܵܐ ܕܵܠ̣ ܡ̣ܢ ܐܲܬܼܪܹܗ ܕܲܢܦܲܪܣܹܝܟ̣ܘܿܢ<EOS>ܪܘܼܚܵܐ ܢܸܦܩܲܬ݀ ܬܸܟ̣ܢܘܿܫ ܟܘܼ̈ܒܹ݁ܐ ܡ̣ܢ ܐܲܪ̈ܥܵܬܼܵܐ<EOS>ܥܪܘܿܩܘ ܙܝܼܙܵܢܹ̈ܐ ܡ̣ܢ ܥܲܠܥܵܠܵܐ ܡܵܪܲܬܼ ܣܵܘ̈ܦܹܐ<EOS>ܘܙܵܥܲܬ݀ ܫܸܚܪܵܐ ܕܲܦܬܲܟ̣ܪܘܼܬܼܵܐ ܡ̣ܢ ܓܲܢ̄ܒܵܪܵܐ<EOS>ܘܣܸܕܼܪܹ̈ܐ ܕܨܲܠܡܹ̈ܐ ܥܲܠ ܡܲܦܘܼܠܬܵܐ ܐܸܣܬܲܒܲܪܘ ܗ̄ܘ̣ܵܘ<EOS>ܢܦܲܩ̣ ܗ̄ܘ̣ܵܐ ܡܲܠܟܵܐ ܥܲܠ ܐܲܪ̈ܥܵܬܹܗ ܕܚܲܪ̈ܝܼܒ̣ܵܢ ܗ̄ܘܲܝ̈<EOS>ܘܫܲܪܝܼ ܣܓ̣ܝܼܕܼܵܐ ܕܲܒ̣ܗܲܠ̈ܟ̣ܵܬܹܗ ܢܫܲܝܸܢ ܐܸܢܹܝܢ<EOS>ܢܘܼܗܪܵܐ ܢܦܲܩ̣ ܗ̄ܘ̣ܵܐ ܕܲܠܚܸܫܘܿܟ̣ܵܐ ܕܥܵܠܡܵܐ ܢܸܩܛܘܿܠ<EOS>ܘܡ̣ܢ ܟܠ ܦܸܢ̈ܝܵܢ ܨܵܐܹ̇ܕܼ ܗ̄ܘ̣ܵܐ ܠܹܗ ܚܲܟ݁ܝܼܡܵܐܝܼܬܼ<EOS>ܠܒ̣ܵܒܹܠ ܫܲܕܲܪ ܟܵܘܟܲܒ̣ ܢܘܼܗܪܵܐ ܕܬܹܐܬܸܐ ܨܹܐܕܼܵܘܗܝ<EOS>ܘܲܢܚܸܬܼ ܗ̄ܘ̣ܵܐ ܠܹܗ ܠܐܲܪܥܵܐ ܕܡܸܨܪܹܝܢ ܕܬܸܢܗܲܪ ܡܸܢܹܗ<EOS>ܡܸܟܵܐ ܘܡܸܟܵܐ ܐܲܪܡ̣ܝܼ ܡܨܪܹܝܢ ܒܥܵܠܡܵܐ ܟ̱ܠܹܗ<EOS>ܕܟ̣ܠܵܗ̇ ܒܪܝܼܬܼܵܐ ܠܓ̣ܵܘܦܵܐ ܕܚܲܝܹ̈ܐ ܬܸܬܼܟܲܢܲܫ ܗ̄ܘ̣ܵܬܼ<EOS>ܠܬܲܪܬܹܝܢ ܦܸܢ̈ܝܵܢ ܕܲܒ̣ܨܸܢ̈ܥܵܬܼܗܹܝܢ ܡܲܪܝܼܪ̈ܵܢ ܗ̄ܘܲܝ̈<EOS>ܫܲܪܝܼ ܕܢܸܣܥܘܿܪ ܕܲܒ̣ܝܘܼܠܦܵܢܹܗ ܢܒܲܣܸܡ ܐܸܢܹܝܢ<EOS>ܠܒܲܪ̄ܬܼ ܟܲܠܕܼܵܝܹ̈ܐ ܒܚܘܼܛܵܐ ܕܢܘܼܗܪܵܐ ܢܲܓ̣ܕܵܗ̇ ܘܐܸܬܲܬ݀<EOS>ܘܲܢܚܸܬܼ ܣܲܥ̣ܪܵܗ̇ ܠܡܵܪܲܬܼ ܚܸܪ̈ܫܹܐ ܗܘ݀ ܒܲܩܢܘܿܡܹܗ<EOS>ܠܲܡܓ̣ܘܼܫܘܼܬܼܵܐ ܘܚܲܪܵܫܘܼܬܼܵܐ ܫܲܪܝܼ ܢܸܟ̣ܒ݁ܘܿܫ<EOS>ܕܟ̣ܠܗܘܿܢ ܩܸܛܵܪܹ̈ܐ ܕܥܵܘ̣ܠܵܐ ܢܸܫܪܸܐ ܡ̣ܢ ܬܲܪ̈ܬܲܝܗܹܝܢ<EOS>ܪܲܟܸܒ̣ ܥܸܠܬܼܵܐ ܕܡܸܥܪܲܩ ܥܵܪܹܩ ܡ̣ܢ ܗܹܪܘܿܕܸܣ<EOS>ܘܣܲܥ̣ܪܵܗ̇ ܠܡܸܨܪܹܝܢ ܕܡܪܝܼܪܘܼܬܼܵܗ̇ ܬܸܬܼܚܲܠܸܐ ܗ̄ܘ̣ܵܬܼ<EOS>ܐܸܢ ܠܵܘ ܢܸܣܥܘܿܪ ܠܐܲܪܥܵܐ ܕܡܸܨܪܹܝܢ ܐܸܬ݁ܛܲܝܲܒ̣ ܗ̄ܘ̣ܵܐ<EOS>ܠܡܘܿܢ ܠܵܐ ܥܪܲܩ ܗ̄ܘ̣ܵܐ ܠܒ̣ܵܒܹܠ ܡܵܕܹܝܢ ܥܲܡ ܐܝܼܙܓܲܕܵܘ̈ܗܝ<EOS>ܫ̣ܪܵܐ ܗ̄ܘ̣ܵܐ ܠܐܘܼܪܚܵܐ ܕܲܚܕܼܵܐ ܦܢܝܼܬܼܵܐ ܒܟ̣ܵܘܟܲܒ̣ ܢܘܼܗܪܵܐ<EOS>ܘܲܥܪܲܩ̣ ܠܲܚܕܼܵܐ ܕܲܒ̣ܬܼܪ̈ܲܬܲܝܗܹܝܢ ܣܲܒ̣ܪܵܐ ܢܸܙܪܘܿܥ<EOS>ܠܲܚܕܼܵܐ ܫܠܲܚ̣ ܠܵܗ̇ ܘܲܒ̣ܩܘܼܪ̈ܒܵܢܹܐ ܐ̄ܬܲܬ݀ ܠܐܝܼܩܵܪܹܗ<EOS>ܐܵܦ ܠܲܐ̄ܚܪܹܬܼܵܐ ܒܪܸ̈ܓ̣ܠܵܘܗܝ ܣܲܥ̣ܪܵܗ̇ ܡܟ݁ܝܼܟ̣ܵܐܝܼܬܼ<EOS>ܠܲܚܕܼܵܐ ܚ̣ܵܘܝܼ ܥܲܙܝܼܙܘܼܬܼܵܐ ܒܕܸܢܚܹܗ ܪܲܒܵܐ<EOS>ܠܲܐ̄ܚܪܹܬܼܵܐ ܕܹܝܢ ܡܲܟ݁ܝܼܟ̣ܘܼܬܼܵܐ ܕܡܸܥܪܲܩ ܥܵܪܹܩ<EOS>ܠܲܚܕܼܵܐ ܦܢܝܼܬܼܵܐ ܟܵܘܟ݁ܒ̣ܵܐ ܫܲܕܲܪ ܥܲܠ ܣܘܼܥܪܵܢܹܗ<EOS>ܘܠܲܐܬܼܪܵܐ ܐ̄ܚܪܹܢܵܐ ܟܡܹܐܢܵܐ ܥ̣ܒܲܕܼ ܗ̄ܘ̣ܵܐ ܕܥܲܪܼܩ ܗ̄ܘ̣ ܠܲܡ<EOS>ܚܲܝ̈ܠܹܐ ܕܪܵܘܡܵܐ ܡܸܬܼܪܲܗܒܝܼܢ ܗ̄ܘ̣ܵܘ ܥܲܠ ܐܘܼܪ̈ܚܵܬܹܗ<EOS>ܘܒܹܝܬܼ ܐܘܼܪ̈ܚܵܬܼܵܐ ܫܩܲܠܬܹܗ ܛܠܝܼܬܼܵܐ ܠܡܲܥܪܵܩܘܼܬܹܗ<EOS>ܡܙܝܼܥ ܠܲܟ̣ܪ̈ܘܿܒܹܐ ܘܙܵܥ̣ ܠܲܡ ܢܸܥܪܘܿܩ ܡ̣ܢ ܒܲܪܢܵܫܵܐ<EOS>ܛܥܝܼܢ ܠܲܒ̣ܪܝܼܬܼܵܐ ܘܒܹܝܬܼ ܐܘܼܪ̈ܚܵܬܼܵܐ ܡܸܫܬܲܩܲܦ ܗ̄ܘ̣ܵܐ<EOS>ܕܢܸܬܸܠ ܙܸܕܼܩܵܐ ܠܦܲܓ̣ܪܵܢܘܼܬܹܗ ܝܲܗ̄ܒ̣ ܗ̄ܘ̣ܵܐ ܐܲܬܼܪܵܐ<EOS>ܥܲܕܼ ܡܸܬܼܪܲܒܸܐ ܒܛܲܟ̣ܣܵܐ ܕܐ̄ܢܵܫܵܐ ܘܗܵܝܕܹܝܢ ܚܵܐܹ̇ܫ<EOS>ܥܪܲܩ̣ ܡ̣ܢ ܚܲܪܒܵܐ ܠܵܐ ܗ̄ܘ̣ܵܐ ܕܠܲܓ̣ܡܵܪ ܢܲܡܸܕܼ ܡܸܢܵܗ̇<EOS>ܐܸܠܵܐ ܢܛܲܪ ܗ̄ܘ̣ܵܐ ܕܲܠܐ̄ܢܵܫܘܼܬܹܗ ܕܝܼܠܵܗ̇ ܢܸܬܸܠ<EOS>ܩܵܘܡܬܼܵܐ ܓܡܝܼܪܬܵܐ ܝܲܗ̄ܒ̣ ܗ̄ܘ̣ܵܐ ܠܚܲܫܹ̈ܐ ܟܲܕܼ ܣܵܡ̣ ܐܲܦܵܘ̈ܗܝ<EOS>ܘܡܸܛܠܗܵܢܵܐ ܥܪܲܩ̣ ܗ̄ܘ̣ܵܐ ܡܸܢܗܘܿܢ ܟܲܕܼ ܝܲܠܘܼܕܼܵܐ ܗ̄ܘ̣<EOS>ܡܕܲܒܪܵܢܘܼܬܼܵܐ ܕܦܲܓ̣ܪܹܗ ܢܛܲܪ ܗ̄ܘ̣ܵܐ ܕܠܵܐ ܢܸܬܼܒܲܠܒܲܠ<EOS>ܘܲܠܬܲܪܒܼܬܹܗ ܣܵܡ̣ ܗ̄ܘ̣ܵܐ ܙܲܒ̣ܢܵܐ ܢܩܘܼܡ ܥܲܠ ܕܝܼܠܹܗ<EOS>ܣܵܥܘܿܪܘܼܬܹܗ ܠܵܐ ܕܹܝܢ ܒܸܛܠܲܬ݀ ܡ̣ܢ ܛܵܒ̣̈ܵܬܼܵܐ<EOS>ܕܐܵܦ ܟܲܕܼ ܥܵܪܹܩ ܗܘ݀ ܒܗܵܝ̇ ܕܝܼܠܹܗ ܡܸܬܼܚܲܫܲܚ ܗ̄ܘ̣ܵܐ<EOS>ܠܐܲܪܥܵܐ ܟܪܝܼܗܬܵܐ ܣ̣ܥܲܪ ܗ̄ܘ̣ܵܐ ܒܪ̈ܲܚܡܹܐ ܕܬܸܬܼܚܲܠܲܡ ܗ̄ܘ̣ܵܬܼ<EOS>ܘܲܠܐܲܠܵܗܵܘ̈ܗܝ ܕܲܬܼܪܵܐ ܩ̣ܪܵܐ ܗ̄ܘ̣ܵܐ ܠܲܣܚܝܼܦܘܼܬܼܵܐ<EOS>ܒܝܼܠܝܼܕܼܘܼܬܹܗ ܢܚܸܬܼ ܕܲܢܒܲܝܐܹܝܗ̇ ܠܲܡܡܲܟܲܟ̣ܬܵܐ<EOS>ܕܲܥܓ̣ܝܼܢܵܐ ܗ̄ܘ̣ܵܬܼ ܥܲܠ ܝܲܠܘܼ̈ܕܹܐ ܕܐܸܬܼܢܲܟܲܣܘ ܗ̄ܘ̣ܵܘ<EOS>ܠܐܲܪܥܵܐ ܕܡܸܨܪܹܝܢ ܕܐܸܣܬܲܬܲܪ ܒܵܗ̇ ܡܘܼܫܹܐ ܥܲܒ̣ܕܹܗ<EOS>ܐ̄ܙܲܠ̣ ܕܲܢܫܲܡܠܸܐ ܨܘܼܪܬܵܐ ܕܐ̄ܪ̈ܵܙܹܐ ܕܐܸܬܼܪܲܫܡܲܬ݀ ܠܹܗ<EOS>ܣܵܛܵܢܵܐ ܕܹܝܢ ܥܲܡ ܗܹܪܘܿܕܸܣ ܡܸܬܼܠܲܚܲܡ ܗ̄ܘ̣ܵܐ<EOS>ܕܐܘܼܪܚܹܗ ܕܡܲܠܟܵܐ ܒܣܲܝܦܵܐ ܢܸܦܣܘܿܩ ܡ̣ܢ ܛܵܒ̣ܵܬܼܵܐ<EOS>ܚ̣ܙܵܐ ܥܵܘܵܠܵܐ ܕܒܲܙܲܚܘ ܗ̄ܘ̣ܵܘ ܒܹܗ ܡܓ̣ܘܼ̈ܫܲܝ ܦܵܪܹܣ<EOS>ܘܐܸܬܼܡܲܪܡܲܪ ܗ̄ܘ̣ܵܐ ܕܲܚܠܵܦ ܛܲܠܝܵܐ ܩܸܛ̈ܠܹܐ ܢܸܥܒܸ݁ܕܼ<EOS>ܚ̣ܙܵܐ ܕܠܵܐ ܝܑܼܕܸܥ ܕܡܲܢ̣ܘܼ ܡܲܠܟܵܐ ܕܡܲܩܪܸܒ̣ ܥܲܡܹܗ<EOS>ܘܥܲܠ ܡܲܫܪܝܼܬܼܵܐ ܟ̱ܠܵܗ̇ ܓܙܲܡ̣ ܗ̄ܘ̣ܵܐ ܕܟ̣ܠܵܗ̇ ܢܵܘܒܸ݁ܕܼ<EOS>ܡܸܬܼܚܲܫܲܒ̣ ܗ̄ܘ̣ܵܐ ܕܲܒ̣ܓ̣ܵܘ ܣܸܕܼܪܵܐ ܓܢܸܐ ܪܲܒ݁ ܚܲܝܠܵܐ<EOS>ܠܟ̣ܠܹܗ ܐܸܚܪܘܿܒ̣ ܘܬܲܡܵܢ ܡܵܐܹ̇ܬܼ ܟܲܕܼ ܝܑܼܕܼܝܼܥ<EOS>ܐܸܬ݁ܛܲܫܝܼ ܠܹܗ ܪܹܫܵܐ ܒܓ̣ܘܼܪܵܐ ܘܠܵܐ ܡܸܬܼܚܵܘܸܐ<EOS>ܟ̱ܠܵܗ̇ ܬܸܒ̣ܠܲܥ ܘܗܵܐ ܐܸܬܼܒܲܠܗܝܼ ܥܲܡ ܠܸܓ̣ܝܘܿܢܵܘ̈ܗܝ<EOS>ܥܲܠ̣ ܠܹܗ ܠܣܝܼܥܬܵܐ ܘܠܵܐ ܦܵܪܹܫ ܠܹܗ ܐ̄ܢܵܫ ܡ̣ܢ ܟܸܢܫܹ̈ܐ<EOS>ܬܸܦܘܿܩ ܚܲܪܒܵܐ ܘܥܲܡܗܘܿܢ ܡܵܐܹ̇ܬܼ ܥܲܡ ܣܲܓ݁ܝܼ̈ܐܹܐ<EOS>ܠܵܐ ܝܵܕܲܥ̇ ܗ̄ܘ̣ܵܐ ܕܵܘܝܵܐ ܕܡܲܩܪܸܒ̣ ܥܲܡ ܓܲܢ̄ܒܵܪܵܐ<EOS>ܕܐܲܬܼܪܵܐ ܐ̄ܚܪܹܢܵܐ ܐܲܙܝܼܠ ܢܸܣܥܘܿܪ ܘܲܢܒܲܙܲܚ ܠܹܗ<EOS>ܫܲܢܝܼ ܗ̄ܘ̣ܵܐ ܠܹܗ ܡܲܠܟܵܐ ܠܡܸܨܪܹܝܢ ܥܲܠ ܣܘܼܥܪܵܢܹܗ<EOS>ܘܦܵܫ̣ ܗܹܪܘܿܕܸܣ ܟܲܕܼ ܡܸܬܼܡܲܪܡܲܪ ܥܲܠ ܣܘܼܥܪܵܢܵܐ<EOS>ܓܘܼܪܝܵܐ ܕܐܲܪܝܵܐ ܒܥܵܒܲܝ̈ ܡܸܨܪܹܝܢ ܡܸܬܼܓܲܐܸܐ ܗ̄ܘ̣ܵܐ<EOS>ܘܬܲܥܠܵܐ ܫܝܼܛܵܐ ܡܸܙܕܲܪܟܲܠ ܗ̄ܘ̣ܵܐ ܠܡܵܘܒܵܕܼܘܼܬܹܗ<EOS>ܐ̄ܙܲܠ̣ ܗ̄ܘ̣ܵܐ ܢܸܫܪܵܐ ܣܵܡ̣ ܗ̄ܘ̣ܵܐ ܩܸܢܹܗ ܒܐܲܪܥܵܐ ܕܡܸܨܪܹܝܢ<EOS>ܘܢܸܨܵܐ ܕܲܝܗܘܼܕܼ ܡܸܫܬܲܢܸܐ ܗ̄ܘ̣ܵܐ ܥܠܵܘܗܝ ܕܲܢܡܝܼܬܼܝܼܘܗܝ<EOS>ܥ̣ܒܲܕܼ ܗ̄ܘ̣ܵܐ ܟܡܹܐܢܵܐ ܡܲܠܟܵܐ ܢܟ̣ܝܼܠܵܐ ܘܠܵܐ ܩܵܡܲܬ݀ ܠܹܗ<EOS>ܘܫܲܪܝܼ ܒܓܸܠܝܵܐ ܕܲܢܩܝܼܡ ܓܲܒܵܐ ܠܡܸܬܼܟܲܬܵܫܘܼ<EOS>ܚ̣ܙܵܐ ܕܐܸܬܼܒܲܙܲܚ ܡ̣ܢ ܐܝܼܙ̈ܓܲܕܹܐ ܕܫܵܛ̣ܘܼܗܝ ܘܲܥ̣ܒܲܪܘ<EOS>ܘܲܓ̣ܙܲܡ̣ ܕܢܵܘܒܸ݁ܕܼ ܐܵܦ ܠܹܗ ܡܲܠܟܵܐ ܕܐܸܬ݀ܵܘ ܨܹܐܕܼܵܘܗܝ<EOS>ܣܕܲܪ ܗ̄ܘ̣ܵܐ ܩܪܵܒ̣ܵܐ ܡܲܠܟܵܐ ܛܪܘܼܢܵܐ ܥܲܡ ܝܲܠܘܼܕܼܵܐ<EOS>ܘܫܲܪܝܼ ܕܢܸܚܪܘܿܒ̣ ܫܲܒ̣ܪܹ̈ܐ ܕܨܸܗܝܘܿܢ ܟܲܕܼ ܠܵܐ ܐܲܣܟܸܠ̣ܘ<EOS>ܫܲܕܲܪ ܚܲܪܒܵܐ ܥܲܠ ܒܹܝܬܼܠܚܸܡ ܩܘܼܪܝܲܬܼ ܡܲܠܟܵܐ<EOS>ܕܲܢܩܲܛܸܠ ܗ̄ܘ̣ܵܐ ܛܠܵܝܹ̈ܐ ܟܠܗܘܿܢ ܕܐܝܼܬܼ ܒܲܬܼܚܘܼܡܹ̈ܝܗ̇<EOS>ܡ̣ܢ ܒܲܪ ܬܲܪܬܹܝܢ ܫܢܲܝ̈ܵܐ ܘܲܠܬܲܚܬ݁ ܡܸܬܼܩܲܛܠܝܼܢ ܗ̄ܘ̣ܵܘ<EOS>ܐܲܝܟ̣ ܗܵܘ̇ ܙܲܒ̣ܢܵܐ ܕܥܲܩܸܒ̣ ܘܝܼܠܸܦ̣ ܡ̣ܢ ܐܝܼܙ̈ܓܲܕܹܐ<EOS>ܠܲܫܢ̈ܝܼܢ ܬܲܪܬܹܝܢ ܡܓ̣ܘܼ̈ܫܹܐ ܥܲܠ̣ܘ ܗ̄ܘ̣ܵܘ ܠܐܲܪܥܵܐ ܕܲܝܗܘܼܕܼ<EOS>ܘܟܲܕܼ ܐܸܫܬܲܐܲܠܘ ܡ̣ܢ ܗܹܪܘܿܕܸܣ ܗܵܕܹܐ ܚܵܘܝܼܘ<EOS>ܡ̣ܢ ܟܲܕܼ ܐܲܩܒܸܠ̣ܘ ܕܸܢܚܹܗ ܕܡܲܠܟܵܐ ܒܹܝܬܼ ܢܲܗܝܼܪܹ̈ܐ<EOS>ܠܫܲܢ̄ܬܵܐ ܕܬܲܪܬܹܝܢ ܣܡܲܟ̣ܘ ܠܐܘܿܪܸܫܠܸܡ ܒܐܝܼܩܵܪ̈ܲܝܗܘܿܢ<EOS>ܘܟܲܕܼ ܗܹܪܘܿܕܸܣ ܫܲܪܝܼ ܕܢܸܚܪܘܿܒ̣ ܫܲܒ̣ܪ̈ܵܘܗܝ ܕܐܲܬܼܪܵܐ<EOS>ܡ̣ܢ ܒܲܪ ܬܲܪܬܹܝܢ ܘܲܠܬܲܚܬ݁ ܫܲܪܝܼ ܕܢܸܩܛܘܿܠ ܐܸܢܘܿܢ<EOS>ܩܪܵܒ̣ܵܐ ܚܲܕܼܬܼܵܐ ܥ̣ܒܲܕܼ ܩܲܢܝܼܛܵܐ ܘܲܗܘ݀ܵܐ ܒܸܙܚܵܐ<EOS>ܕܠܲܒ̣ܢܲܝ̈ ܫܲܢ̄ܬܵܐ ܩ̣ܪܵܐ ܠܬܲܟ̣ܬ݁ܘܼܫܵܐ ܕܢܸܚܪܘܿܒ̣ ܐܸܢܘܿܢ<EOS>ܦܸܣܵܐ ܕܫܲܒ̣ܪܹ̈ܐ ܐܸܬܼܢܲܩܫܲܬ݀ ܗ̄ܘ̣ܵܬܼ ܒܐܲܪܥܵܐ ܕܲܝܗܘܼܕܼ<EOS>ܘܲܚܠܵܦ ܡܲܠܟܵܐ ܕܐܸܬ݀ܵܐ ܠܥܵܠܡܵܐ ܡܸܬܼܩܲܛܠܝܼܢ ܗ̄ܘ̣ܵܘ<EOS>ܣܵܗ̈ܕܹܐ ܚܲܕܼ̈ܬܹܐ ܗܘ݀ܵܘ ܠܹܗ ܠܲܒ̣ܪܵܐ ܟܲܕܼ ܡܸܬܼܩܲܛܠܝܼܢ<EOS>ܘܲܒ̣ܚܲܫܲܝ̈ܗܘܿܢ ܕܲܪܫܘܼܗ̇ ܠܐܘܼܪܚܵܐ ܕܩܸܛܠܹܗ ܕܲܒ̣ܪܵܐ<EOS>ܚܕܼ̈ܘܿܓܹܐ ܪ̈ܚܝܼܡܹܐ ܕܲܠܡܸܫܬܘܼܬܹܗ ܕܚܲܬܼܢܵܐ ܡܲܢܲܥ̣ܘ<EOS>ܘܩܲܪܸܒ̣ܘ ܗ̄ܘ̣ܵܘ ܠܹܗ ܕܡܵܐ ܫܲܪܘܵܝܵܐ ܡ̣ܢ ܨܵܘܪ̈ܲܝܗܘܿܢ<EOS>ܒܢܲܝ̈ ܣܲܟ݁ܝܼܢܵܐ ܕܟܲܪܣܵܐ ܕܚܲܫܹ̈ܐ ܝܸܠܕܲܬ݀ ܐܸܢܘܿܢ<EOS>ܕܢܸܗܘܘܿܢ ܦܵܠܚܹ̈ܐ ܠܡܲܠܟܵܐ ܡܫܼܚܵܐ ܒܫܘܼܩܵܦܲܝ̈ܗܘܿܢ<EOS>ܗܘ݀ܵܐ ܡܪܲܒ݁ܝܵܢܗܘܿܢ ܣܲܝܦܵܐ ܠܛܝܼܫܵܐ ܘܫܲܩܸܠ̣ ܐܸܢܘܿܢ<EOS>ܘܛܸܥܲܬ݀ ܐܸܢܘܿܢ ܟܸܢܦܵܐ ܕܚܲܪܒܵܐ ܘܢܲܨܪܲܬ݀ ܐܸܢܘܿܢ<EOS>ܓܥܲܝ̈ ܐܸܡ̈ܗܵܬܼܵܐ ܕܲܚܙܲܝ̈ ܚܲܪܒܵܐ ܕܝܲܠܘܼܕܼܵܝ̈ܗܹܝܢ<EOS>ܕܲܒ̣ܦܘܼܩܕܵܢܹܗ ܕܡܲܠܟܵܐ ܛܪܘܿܢܵܐ ܡܸܬܼܩܲܛܠܝܼܢ ܗ̄ܘ̣ܵܘ<EOS>ܐܲܝܠܸܠ̣ ܣܲܬܹ̈ܐ ܥܲܠ ܛܘܼ̈ܛܝܵܬܼܗܹܝܢ ܒܲܟܵܪ̈ܵܬܼܵܐ<EOS>ܕܥܲܠ ܗ̄ܘ̣ܵܐ ܚܙܝܼܪܵܐ ܘܡܲܥܸܣ̣ ܐܸܢܹܝܢ ܥܲܠ ܣܵܘܟܲܝ̈ܗܹܝܢ<EOS>ܒܟܲܝ̈ ܚܲܩ̈ܠܵܬܼܵܐ ܕܒܹܝܬܼ ܐܲܒ̣ܪܵܗܵܡ ܪܵܥܘܿܡܵܐܝܼܬܼ<EOS>ܕܲܢܚܸܬܼ ܒܲܪܕܼܵܐ ܘܐܲܬܲܪ ܡܸܢܗܹܝܢ ܠܲܫܢܵܢܲܝ̈ܗܹܝܢ<EOS>ܝܸܗܒܲܬ݀ ܩܵܠܵܐ ܥܵܢܹ̈ܗ ܕܐܝܼܣܚܵܩ ܡ̣ܢ ܐܘܼܠܨܵܢܵܐ<EOS>ܕܥܲܠ̣ ܗ̄ܘ̣ܵܐ ܕܹܐܒ̣ܵܐ ܢܸܣܪܘܿܚ ܐܸܡܪܹ̈ܝܗ̇ ܕܲܪܚܝܼܡܝܼܢ ܗ̄ܘ̣ܵܘ<EOS>ܪܒ̣ܵܒ̣ܬܵܐ ܕܚܲܫܹ̈ܐ ܐܸܫܬܲܡܥܲܬ݀ ܗ̄ܘ̣ܵܬܼ ܨܹܝܕܼ ܒܲܪ̄ܬܼ ܝܲܥܩܘܿܒ̣<EOS>ܕܲܚܙܵܬ݀ ܠܲܒ̣ܢܹ̈ܝܗ̇ ܟܲܕܼ ܡܸܬܼܚܲܪܒ݁ܝܼܢ ܡ̣ܢ ܗܹܪܘܿܕܸܣ<EOS>ܒܟ̣ܵܬ݀ ܗ̄ܘ̣ܵܬܼ ܪܵܚܹܠ ܕܲܚܙܵܬ݀ ܠܲܒ̣ܢܹ̈ܝܗ̇ ܕܠܵܐ ܐܝܼܬܲܝܗܘܿܢ<EOS>ܘܨܵܬܼ ܐܹܪܲܡܝܵܐ ܘܲܫܡܲܥ̣ ܩܵܠܵܗ̇ ܒܹܝܬܼ ܓܸܠܝܵܢܹ̈ܐ<EOS>ܩܵܠܵܐ ܒܪܵܡܬܼܵܐ ܫܡܲܥ̣ ܗ̄ܘ̣ܵܐ ܢܒ̣ܝܼܵܐ ܕܒܸܟ̣ܝܵܐ ܪܲܒܵܐ<EOS>ܪܵܚܹܝܠ ܒܵܟ̣ܝܵܐ ܘܠܵܐ ܠܲܡ ܨܵܒ̣݁ܝܵܐ ܠܡܸܬܼܒܲܝܵܐܘܼ<EOS>ܠܵܗ̇ ܠܲܟ̣ܢܘܼܫܬܵܐ ܟܲܢܝܼ ܒܪܵܚܹܝܠ ܗܵܝ̇ ܒܲܪ̄ܬܼ ܠܵܒ̣ܵܢ<EOS>ܐܸܡܹܗ ܕܝܵܘܣܸܦ ܕܐܲܝܠܸܠ̣ ܐܲܒ̣ܘܼܗܝ ܥܲܠ ܫܘܼܩܵܦܹܗ<EOS>ܠܵܐ ܨܵܒܹ̇ܐ ܗ̄ܘ̣ܵܐ ܠܡܸܬܼܒܲܝܵܐܘܼ ܣܵܒ̣ܵܐ ܝܲܥܩܘܿܒ̣<EOS>ܟܡܵܐ ܕܣܵܒܲܪ ܗ̄ܘ̣ܵܐ ܕܲܩܛܝܼܠ ܝܵܘܣܸܦ ܡ̣ܢ ܓܲܝܵܣܹ̈ܐ<EOS>ܐܵܦܠܵܐ ܟܢܘܼܫܬܵܐ ܡܸܬܼܦܲܢܝܵܐ ܗ̄ܘ̣ܵܬܼ ܥܲܠ ܒܘܼܝܵܐܵܐ<EOS>ܟܡܵܐ ܕܪܵܢܝܵܐ ܗ̄ܘ̣ܵܬܼ ܕܲܩܛܝܼܠ ܡܲܠܟܵܐ ܥܲܡ ܝܲܠܘܼ̈ܕܹܐ<EOS>ܡܥܵܕܲܐ ܗ̄ܝܼ ܡܸܨܪܹܝܢ ܕܲܠܦܵܪ̈ܘܿܩܹܐ ܕܥܲܡܵܐ ܬܸܛܘܿܪ<EOS>ܘܟܲܕܼ ܡܸܣܬܲܒ̣ܝܼܢ ܕܲܩܛܝܼ̈ܠܹܐ ܐ̄ܢܘܿܢ ܚܲܝܝܼܢ ܗ̄ܘ̣ܵܘ ܒܵܗ̇<EOS>ܚܲܝ ܗ̄ܘ̣ܵܐ ܒܡܸܨܪܹܝܢ ܝܵܘܣܸܦ ܘܲܥܒ̣ܝܼܕܼ ܐܸܒ̣ܠܵܐ ܠܐܲܒ̣ܘܼܗܝ<EOS>ܘܠܵܐ ܨܵܒܹ̇ܐ ܗ̄ܘ̣ܵܐ ܠܡܸܬܼܒܲܝܵܐܘܼ ܥܲܠ ܚܲܒ݁ܝܼܒܹܗ<EOS>ܠܬܲܡܵܢ ܫܲܢܝܼ ܕܢܸܥܪܘܿܩ ܡܵܪܲܢ ܡ̣ܢ ܗܹܪܘܿܕܸܣ<EOS>ܘܪܵܚܹܝܠ ܒܵܟ̣݁ܝܵܐ ܕܲܩܛܝܼܠ ܗ̄ܘ̣ܵܐ ܠܲܡ ܥܲܡ ܝܲܠܘܼ̈ܕܹܐ<EOS>ܐ̄ܡܲܪ ܠܵܗ̇ ܢܒ̣ܝܼܵܐ ܕܲܫܠܵܝ ܕܐܝܼܬܼ ܗ̄ܘ̣ ܐܲܓ̣ܪܵܐ ܠܕܸܡܥܲܝ̈ܟ݁ܝܼ<EOS>ܐܲܝܟ̣ ܐ̄ܢܵܫ ܢܹܐܡܲܪ ܚܲܝ ܗ̄ܘ̣ ܡܲܠܟܵܐ ܠܵܐ ܬܸܟ̣ܪܸܐ ܠܹܟ̣ܝ<EOS>ܗܵܐ ܒܡܸܨܪܹܝܢ ܗ̄ܘ̣ ܐܵܘܨܲܪ ܣܲܒ̣ܥܵܐ ܕܲܡܒܲܝܲܐ ܠܹܟ̣ܝ<EOS>ܡܵܪܹܗ ܕܝܵܘܣܸܦ ܕܐܵܦ ܗܘ݀ ܚܲܕܝܼ ܠܐܲܒ̣ܘܼܗܝ ܬܲܡܵܢ<EOS>ܐ̄ܪ̈ܵܙܹܐ ܣܬܼܝܼܪܹ̈ܐ ܫܲܡ̣ܠܝܼ ܡܲܚܬܹܗ ܕܲܠܓܟܵܘ ܡܸܨܪܹܝܢ<EOS>ܕܲܩ̣ܪܵܝܗܝ ܐܲܒ̣ܵܐ ܒܹܪܝ ܡ̣ܢ ܡܸܨܪܹܝܢ ܒܲܢܒ̣ܝܼܘܼܬܼܵܐ<EOS>ܘܟܲܕܼ ܣܵܥܲܪ ܗ̄ܘ̣ܵܐ ܡܲܠܟܵܐ ܐܘܼܪܚܹܗ ܒܹܝܬܼ ܡܸܨܪ̈ܵܝܹܐ<EOS>ܫܲܒ̣ܪܹ̈ܝܗ̇ ܕܲܝܗܘܼܕܼ ܡܸܛܠܵܬܹܗ ܡܸܬܼܩܲܛܠܝܼܢ ܗ̄ܘ̣ܵܘ<EOS>ܫܒܲܩ̣ ܗܹܪܘܿܕܸܣ ܟܠܗܘܿܢ ܡܲܠܟܹ̈ܐ ܕܐܝܼܬܼ ܒܲܬܼܚܘܼܡܵܘ̈ܗܝ<EOS>ܘܥܲܡ ܝܲܠܘܼ̈ܕܹܐ ܣܕܲܪ ܗ̄ܘ̣ܵܐ ܩܪܵܒ̣ܵܐ ܠܡܸܬܼܟܲܬܵܫܘܼ<EOS>ܩܵܡ̣ܘ ܗ̄ܘ̣ܵܘ ܩܕܼܵܡܵܘܗܝ ܫܲܒ̣ܪܹ̈ܝܗ̇ ܕܨܸܗܝܘܿܢ ܕܲܢܟܲܠܘܿܢܵܝܗܝ<EOS>ܘܐܲܢܝܼܩ ܣܲܝܦܹܗ ܥܲܠ ܫܲܦܝܼܪܹ̈ܐ ܘܢܲܟܸܣ̣ ܐܸܢܘܿܢ<EOS>ܠܓ̣ܘܼܕܹܗ ܕܡܲܠܟܵܐ ܚ̣ܪܲܒ̣ ܥܵܘܵܠܵܐ ܘܠܹܗ ܠܵܐ ܐܲܟ݁ܝܼ<EOS>ܒܸܠܥܲܬ݀ ܣܝܼܥܬܹܗ ܕܗܘ݀ ܢܸܬܼܦܲܨܸܐ ܡ̣ܢ ܣܲܟ݁ܝܼܢܵܐ<EOS>ܛܠܵܝܹ̈ܐ ܣܕܲܪܘ ܗ̄ܘ̣ܵܘ ܥܲܡ ܗܹܪܘܿܕܸܣ ܘܐܲܩ̣ܪܸܒ̣ܘ ܥܲܡܹܗ<EOS>ܘܼܙܟ̣ܵܘ ܗܸܢܘܿܢ ܕܲܠܪܲܒ݁ ܚܲܝܠܵܐ ܠܵܐ ܐܲܫܠܸܡ̣ܘ ܗ̄ܘ̣ܵܘ<EOS>ܐܲܩܝܼܡ̣ܘ ܓܲܒܵܐ ܘܡܝܼܬܼܘ ܗ̄ܘ̣ܵܘ ܟܠܗܘܿܢ ܡ̣ܢ ܬܲܟ̣ܬ݁ܘܼܫܵܐ<EOS>ܘܠܵܐ ܒܲܕܸܩ̣ܘ ܗ̄ܘ̣ܵܘ ܐܲܝܟܵܐ ܗ̄ܘ̣ ܡܲܠܟܵܐ ܕܲܠܡܵܐ ܢܸܒ̣ܠܲܥ<EOS>ܐܘܿ ܗܹܪܘܿܕܸܣ ܡܘܿܢ ܐܲܣܟܸܠ̣ܘ ܒܵܟ̣ ܫܲܒ̣ܪ̈ܲܝ ܥܲܡܵܐ<EOS>ܕܓ̣ܘܼܢܚܵܐ ܗ̄ܘ̣ ܕܲܪܵܟ̣ ܕܥܲܡ ܝܲܠܘܼ̈ܕܹܐ ܡܸܬܼܟܲܬܲܫ ܐܲܢ̄ܬ݁<EOS>ܒܝܵܢܩܲܝ̈ ܚܲܠܒ̣ܵܐ ܡܸܫܬܲܒ̣ܗܲܪ ܐܲܢ̄ܬ݁ ܥܲܠ ܢܸܨܚܵܢܵܐ<EOS>ܘܚܵܒ̣ ܠܹܗ ܓܲܒܵܟ̣ ܡ̣ܢ ܬܲܟ̣ܬ݁ܘܼܫܵܐ ܕܡܲܠܟܵܐ ܠܵܐ ܡܝܼܬܼ<EOS>ܫܲܒ̣ܪܹ̈ܐ ܒܕܲܪܵܐ ܢܨܲܚܘ ܘܲܙܟ̣ܵܐܘܼܟ̣ ܬܸܗܘܸܐ ܒܸܙܚܵܐ<EOS>ܕܪܹܫܵܗ̇ ܕܣܝܼܥܬܵܐ ܠܵܐ ܐܸܬܼܒܲܣܒܲܣ ܡ̣ܢ ܣܲܟ݁ܝܼܢܵܐ<EOS>ܡܝܼܬܼܘܙ ܓܲܕܼܘܼ̈ܕܹܐ ܘܠܵܐ ܡܝܼܬܼ ܚܲܬܼܢܵܐ ܕܠܵܘ ܙܲܒ̣ܢܹܗ ܗ̄ܘ̣ܵܐ<EOS>ܣܡܵܟ̣ܵܐ ܒܠܲܥ̣ ܗ̄ܘ̣ܵܐ ܘܡܵܪܹܐ ܚܠܘܿܠܵܐ ܠܵܐ ܐܸܨܛܲܥܲܪ<EOS>ܐ̄ܙܲܠ ܗ̄ܘ̣ܵܐ ܚܲܬܼܢܵܐ ܢܙܲܡܢܝܼܗ̇ ܠܡܸܨܪܹܝܢ ܬܹܐܬܸܐ ܥܲܡܹܗ<EOS>ܘܫܸܠܛܲܬ݀ ܚܲܪܒܵܐ ܒܟ̣ܠܗܘܿܢ ܥܠܲܝܡܵܘ̈ܗܝ ܥܲܕܼ ܐܵܬܹ̇ܐ ܗܘ݀<EOS>ܚܠܘܿܠܵܐ ܕܲܕܼܡܵܐ ܐ̄ܬ݀ܵܐ ܗ̄ܘ̣ܵܐ ܕܢܸܥܒܸ݁ܕܼ ܒܐܲܪܥܵܐ ܕܲܝܗܘܼܕܼ<EOS>ܘܐܸܙܕܲܡܲܢܘ ܗ̄ܘ̣ܵܘ ܫܲܒ̣ܪ̈ܵܘܗܝ ܕܐܲܬܼܪܵܐ ܠܡܸܬܼܢܵܟܵܣܘܼ<EOS>ܕܡܵܐ ܕܲܪ̈ܚܝܼܡܹܐ ܥܲܠ̣ ܠܲܚܠܘܼܠܵܐ ܚܠܵܦ ܪܘܼܡܝܵܢܵܐ<EOS>ܕܟ̣ܠܹܗ ܚܠܘܿܠܵܐ ܒܲܕܼܡܵܐ ܢܲܦܪܸܓ̣ ܡ̣ܢ ܫܘܼܪܵܝܵܐ<EOS>ܩܸܛܠܵܐ ܨܝܼܪ ܗ̄ܘ̣ܵܐ ܥܲܠ ܡܸܫܬܘܼܬܼܵܐ ܐ̄ܪܵܙܘܵܢܵܐܝܼܬܼ<EOS>ܘ̣̣ܠ ܡܲܢ ܕܐܸܬ݀ܵܐ ܕܢܸܗܘܸܐ ܚܕܼܘܿܓ̣ܵܐ ܕܡܹܗ ܐܲܪܡ̣ܝܼ ܗ̄ܘ̣ܵܐ<EOS>ܢܦܲܩ̣ ܗ̄ܘ̣ܵܐ ܐ̄ܪܵܙܵܐ ܩܛܲܦ̣ ܗ̄ܘ̣ܵܐ ܥܸܢܒܹ̈ܐ ܒܲܟܵܪ̈ܵܬܼܵܐ<EOS>ܘܲܥ̣ܨܲܪ ܡܸܢܗܹܝܢ ܚܲܡܪܵܐ ܚܲܕܼܬܼܵܐ ܠܚܲܬܼܢܵܐ ܡܲܠܟܵܐ<EOS>ܒܪܵܗ̇ ܕܲܒ̣ܬܼܘܼܠܬܵܐ ܚܕ̈ܘܿܓܹܐ ܒܬܼܘܼ̈ܠܹܐ ܙܲܡܸܢ ܗ̄ܘ̣ܵܐ ܠܹܗ<EOS>ܕܒܲܕܼܡܵܐ ܒܬܼܘܼܠܵܐ ܢܨܘܼܪܘܼܢ ܩܸܛܠܹܗ ܘܲܕܼܒ̣ܝܼܚܘܼܬܹܗ<EOS>ܫܦܲܝ̈ܵܐ ܠܫܲܦܝܵܐ ܐܸܬܼܩܲܛܲܥܘ ܗ̄ܘ̣ܵܘ ܟܲܕܼ ܠܵܐ ܐܲܣܟܸܠ̣ܘ<EOS>ܕܐܘܼܪܚܵܐ ܢܫܲܦܘܿܢ ܠܲܕܼܡܵܐ ܚܲܣܝܵܐ ܕܡܸܫܬܲܦܲܥ ܗ̄ܘ̣ܵܐ<EOS>ܦ̣ܩܲܕܼ ܗ̄ܘ̣ܵܐ ܡܲܠܟܵܐ ܕܲܒ̣̈ܢܲܝ ܫܲܢ̄ܬܵܐ ܘܲܒ̣̈ܢܲܝ ܬܲܪܬܹܝܢ<EOS>ܕܐܝܼܬܼ ܒܲܬܼܚܘܼܡܵܘ̈ܗܝ ܢܸܦܘܿܩ ܣܲܝܦܵܐ ܘܢܸܚܪܘܿܒ̣ ܐܸܢܘܿܢ<EOS>ܐܸܬܫܲܡܛܲܬ݀ ܗ̄ܘ̣ܵܬܼ ܚܲܪܒܵܐ ܠܩܸܛܠܵܐ ܥܲܠ ܝܲܠܘܼ̈ܕܹܐ<EOS>ܘܲܕܼܠܵܐ ܦܝܵܣܵܐ ܡܸܬܼܚܲܪܒ݁ܝܼܢ ܗ̄ܘ̣ܵܘ ܟܲܪ ܕܐܝܼܬܲܝܗܘܿܢ<EOS>ܢܦܲܩ̣ ܦܘܼܩܕܵܢܵܐ ܘܥܲܡܹܗ ܣܲܝܦܵܐ ܕܒܹܝܬܼ ܗܹܪܘܿܕܸܣ<EOS>ܕܲܢܒܲܥܲܪ ܗ̄ܘ̣ܵܐ ܠܫܲܒ̣ܪ̈ܵܘܗܝ ܕܐܲܬܼܪܵܐ ܘܢܸܩܛܘܿܠ ܐܸܢܘܿܢ<EOS>ܣܓ̣ܝܼܘ ܫܘܼ̈ܐܵܠܹܐ ܡܸܛܠ ܕܸܟ̣ܪܹ̈ܐ ܡ̣ܢ ܩܵܛ̈ܘܿܠܹܐ<EOS>ܘܲܕܼܠܵܐ ܪ̈ܲܚܡܹܐ ܥܲܠ ܐܸܡ̈ܗܵܬܼܗܘܿܢ ܡܸܬܼܩܲܛܠܝܼܢ ܗ̄ܘ̣ܵܘ<EOS>ܢܦܲܩ̣ܘ ܗ̄ܘ̣ܵܘ ܒܐܲܬܼܪܵܐ ܩܲܣܛܘܼܢܵܪܹ̈ܐ ܕܒܹܝܬܼ ܗܹܪܘܿܕܸܣ<EOS>ܘܙܲܠܚܘܼܗ̇ ܠܐܲܪܥܵܐ ܒܲܕܼܡܵܐ ܥܠܝܼܒ̣ܵܐ ܕܐܸܫܲܕܼܘ ܗ̄ܘ̣ܵܘ ܒܵܗ̇<EOS>ܐܲܢܝܼܦ̣ ܚܲܪܒܵܐ ܥܲܠ ܟܸܢ̈ܦܵܬܼܵܐ ܕܲܒ̣ܥ̈ܝܼܠܵܬܼܵܐ<EOS>ܘܣܲܪܸܩ̣ ܐܸܢܹܝܢ ܡ̣ܢ ܦܹܐܪ̈ܲܝܗܹܝܢ ܕܲܛܥ̈ܝܼܢܵܢ ܗ̄ܘܲܝ̈<EOS>ܐ̄ܫܲܕܼܘ ܗ̄ܘ̣ܵܐ ܠܲܕܼܡܵܐ ܘܲܡ̣ܠܵܘ ܥܘܼܒܵܐ ܕܝܲܠܕܵܬܼܵܐ<EOS>ܘܡ̣ܝܼܬܼ ܡ̣ܢ ܕܸܚܠܵܐ ܕܲܚܙܵܝ̈ ܚܲܪܒܵܐ ܕܲܪ̈ܚܘܼܡܲܝܗܹܝܢ<EOS>ܐܝܼܬܼ ܝܲܠܘܼܕܼܵܐ ܕܲܬ݁ܕܼܵܐ ܥܪܸܐ ܗ̄ܘ̣ܵܐ ܘܨܵܕܼܗ ܣܲܝܦܵܐ<EOS>ܘܒܲܕܼܡܵܐ ܘܚܲܠܒ̣ܵܐ ܙܲܠܚܘܼܗ̇ ܠܐܸܡܵܐ ܕܲܛܥܝܼܢܵܐ ܠܹܗ<EOS>ܐܝܼܬܼ ܕܥܲܠ ܫܸܢܬܹܗ ܦܲܣܩ̣ܘܼܗܝ ܪܹܫܹܗ ܒܟܸܢܦܵܐ ܕܐܸܡܹܗ<EOS>ܘܡ̣ܢ ܕܲܡܟ݁ܘܼܬܼܵܐ ܠܡܵܘܬܵܐ ܫܲܢܝܼ ܒܫܸܠܝܵܐ ܪܲܒܵܐ<EOS>ܐܝܼܬܼ ܕܡ̣ܢ ܒܘܼܪ̈ܟܹܐ ܕܐܸܡܹܗ ܫܲܩ̣ܠܘܼܗܝ ܕܲܛܥܝܼܢܵܐ ܠܹܗ<EOS>ܘܐܲܫ̣ܕܘܼܗܝ ܠܲܕܼܡܹܗ ܘܦܵܫ̣ ܢܘܼܨܪ̈ܵܬܹܗ ܕܲܪ̈ܚܝܼܡܵܢ ܗ̄ܘܲܝ̈<EOS>ܣܵܗ̈ܕܹܐ ܫܠܲܝ̈ܵܐ ܕܟܲܕܼ ܡܸܬܼܢܲܟ݁ܣܝܼܢ ܠܵܐ ܡܲܠܸܠ̣ܘ ܗ̄ܘ̣ܘ<EOS>ܕܲܢܨܘܼܪܘܼܢ ܗ̄ܘ̣ܵܘ ܫܸܬܼܩܹܗ ܪܲܒܵܐ ܕܗܵܘ̇ ܦܵܪܹܩ ܟܠ<EOS>ܦܫܝܼ̈ܛܹܐ ܕܥܲܠ̣ ܗ̄ܘ̣ܵܐ ܣܲܝܦܵܐ ܥܠܲܝܗܘܿܢ ܢܸܚܪܘܿܒ̣ ܐܸܢܘܿܢ<EOS>ܘܠܵܐ ܝܵܕܼܥ̇ܝܼܢ ܗ̄ܘ̣ܵܘ ܠܲܡܫܲܐܵܠܘܼ ܕܚܲܪܒܵܐ ܥܲܠ ܡܘܿܢ<EOS>ܥܠܝܼ̈ܒܹܐ ܕܲܚ̣ܙܵܘ ܢܘܼܗܪܵܐ ܩܲܠܝܼܠ ܘܠܵܐ ܣܒܲܥ̣ܘ ܡܸܢܹܗ<EOS>ܕܐܲܥ̣ܕܝܼ ܐܸܢܘܿܢ ܣܲܝܦܵܐ ܕܚܝܼܠܵܐ ܕܲܡܲܠܟܵܐ ܚܲܢܦܵܐ<EOS>ܡܸܬ݁ܬ݁ܕܝܼ̈ܢܵܢܹܐ ܕܟܲܕܼ ܡܸܬܼܩܲܛܠܝܼܢ ܠܵܐ ܡܲܠܸܠ̣ܘ ܗ̄ܘ̣ܵܘ<EOS>ܐܸܠܵܐ ܒܫܸܬܼܩܵܐ ܩܕܼܵܡ ܣܲܟ݁ܝܼܢܵܐ ܡܸܬܼܦܲܫܛܝܼܢ ܗ̄ܘ̣ܵܘ<EOS>ܡܵܘܕܝܵܢܹ̈ܐ ܕܲܚܠܵܦ ܡܸܠܹ̈ܐ ܥ̇ܒ̣ܵܕܹ̈ܐ ܚܵܘܝܼܘ<EOS>ܘܲܕܼܠܵܐ ܕܪܵܫܵܐ ܐܲܪܡ̣ܝܼܘ ܫܲܪܒܵܐ ܕܗܲܝܡܵܢܘܼܬܼܵܐ<EOS>ܟܵܗ̈ܢܹܐ ܢܲܩ̈ܕܹܐ ܕܲܠܒ̣ܝܼܫܘܼܬܼܵܐ ܡܬܼܘܿܡ ܠܵܐ ܝܲܕܼܥ̣ܘܼܗ̇<EOS>ܘܲܚܠܵܦ ܦܝܼܪ̈ܡܹܐ ܕܸܡܗܘܿܢ ܐܲܥܸܠ̣ܘ ܨܹܝܕܼ ܐܲܠܵܗܵܐ<EOS>ܐܸܡܪܹ̈ܐ ܒܪܝܼܪܹ̈ܐ ܕܲܠܣܲܟ݁ܝܼܢܵܐ ܡܸܬܼܝܲܗܒ݁ܝܼܢ ܗ̄ܘ̣ܵܘ<EOS>ܘܟܲܕܼ ܫܲܬ݁ܝܼܩܝܼܢ ܡܸܬܼܩܲܛܠܝܼܢ ܗ̄ܘ̣ܵܘ ܡܸܛܠ ܪܵܥܝܵܐ<EOS>ܛܠܵܝܹ̈ܐ ܕܩܵܡܲܬ݀ ܚܲܪܒܵܐ ܥܠܲܝܗܘܿܢ ܡ̣ܢ ܥܵܘ̈ܠܹܐ<EOS>ܘܲܚܠܵܦ ܡܲܠܟܵܐ ܕܐܸܬ݀ܵܐ ܠܕܼܝܼܠܹܗ ܡܸܬܼܢܲܟ݁ܣܝܼܢ ܗ̄ܘ̣ܵܘ<EOS>ܦܵܥ̈ܠܹܐ ܕܲܢܦܲܩ̣ܘ ܢܸܩܠܘܼܢ ܐܘܼܪܚܵܗ̇ ܕܲܨܠܝܼܒ̣ܘܼܬܼܵܐ<EOS>ܘܡ̣ܢ ܚܲܫܲܝ̈ܗܘܿܢ ܙܲܠܚ̣ܘܼܗ̇ ܒܲܕܼܡܵܐ ܕܲܦܐܸܐ ܗ̄ܘ̣ܵܐ ܠܹܗ<EOS>ܕܸܒ̣ܚܹ̈ܐ ܫܲܠܡܹ̈ܐ ܕܲܡܢܲܟ̣ܪܹܝܢ ܗ̄ܘ̣ܵܘ ܡ̣ܢ ܟܠ ܡܘܼ̈ܡܝܼܢ<EOS>ܘܲܒܕܲܟ̣ܝܘܼܬܼܵܐ ܚܠܵܦ ܪܲܒ݁ ܟܘܼܡܪܹ̈ܐ ܐܸܬܼܦܲܫܲܚܘ ܗ̄ܘ̣ܵܘ<EOS>ܚܣܝܼ̈ܡܹܐ ܕܲܒ̣ܐ̄ܢܵܫ ܠܵܐ ܐܲܣܟܸ݁ܠ̣ܘ ܗ̄ܘ̣ܵܘ ܒܐܲܪܥܵܐ ܕܲܝܗܘܼܕܼ<EOS>ܘܲܫܡܝܼܛܵܐ ܗ̄ܘ̣ܵܬܼ ܚܲܪܒܵܐ ܥܠܲܝܗܘܿܢ ܡ̣ܢ ܥܵܘ̈ܠܹܐ<EOS>ܛܠܵܝܹ̈ܐ ܕܫܲܪܝܼܘ ܒܐܘܼܪܚܹܗ ܕܥܵܠܡܵܐ ܠܲܡܫܲܦܵܦܘܼ<EOS>ܘܐܲܕܼܪܸܟ̣ ܐܸܢܘܿܢ ܣܲܝܦܵܐ ܘܒܲܣܒܵܣ̣ ܗܲܕܵܡܲܝ̈ܗܘܿܢ<EOS>ܫܲܒ̣ܪܹ̈ܐ ܕܡܝܼܬܼܘ ܗ̄ܘ̣ܵܘ ܟܲܕܼ ܠܵܐ ܝܵܕܼܥ̇ܝܼܢ ܡܸܛܠ ܡܵܢܵܐ<EOS>ܝܲܕܲܥ̇ ܗ̄ܘ̣ܵ ܕܹܝܢ ܗܵܘ̇ ܕܲܚܠܵܦܵܘܗܝ ܡܸܬܼܩܲܛܠܝܼܢ ܗ̄ܘ̣ܵܘ<EOS>ܒܢܲܝ̈ ܝܲܡܝܼܢܵܐ ܕܡܲܠܟܵܐ ܝܠܝܼܕܼܵܐ ܕܩܵܡ̣ܘ ܗ̄ܘ̣ܵܐ ܥܲܡܹܗ<EOS>ܘܲܣܒܲܠ̣ܘ ܚܲܫܹ̈ܐ ܡܸܛܠܵܬܹܗ ܡ̣ܢ ܗܹܪܘܿܕܸܣ<EOS>ܢܸܦܩܲܬ݀ ܢܘܼܪܵܐ ܘܣܲܝܦܵܐ ܠܛܝܼܫܵܐ ܘܚܪܲܒ̣ܘ ܐܸܢܘܿܢ<EOS>ܚܠܵܦ ܗܵܘ̇ ܕܐܸܬ݀ܵܐ ܕܢ̇ܪܡܸܐ ܢܘܼܪܵܐ ܒܥܵܠܡܵܐ ܟ̱ܠܹܗ<EOS>ܫܲܦܝܼܪ ܗ̄ܘ̣ܵܐ ܠܗܘܿܢ ܟܲܕܼ ܚܵܐܫܝܼܢ ܗ̄ܘ̣ܵܘ ܡܸܛܠܵܬܹܗ<EOS>ܕܲܫ̣ܘܵܘ ܢܸܗܘܘܿܢ ܒܲܫܒ̣ܵܒ̣ܘܼܬܼܵܐ ܕܝܼܠܝܼܕܼܘܼܬܹܗ<EOS>ܐܘܼܪܚܵܐ ܕܚܲܫܹ̈ܐ ܐܲܪܡ̣ܝܼ ܗ̄ܘ̣ܵܐ ܠܹܗ ܕܲܢܗܲܠܸܟ̣ ܒܵܗ̇<EOS>ܘܟ̣ܠ ܡܲܢ ܕܐܸܬ݀ܵܐ ܠܝܲܠܕܵܐ ܥܲܡܹܗ ܣܲܝܦܵܐ ܨܲܦܚܹܗ<EOS>ܒܲܒ̣ܢܲܝ̈ ܫܲܢ̄ܬܵܐ ܕܝܼܠܝܼܕܼܘܼܬܹܗ ܚܲܪܒܵܐ ܫܸܠܛܲܬ݀<EOS>ܕܐܘܼܪܚܵܐ ܕܲܕܼܡܵܐ ܠܵܐ ܬܸܒ̣ܛܲܠ ܗ̄ܘ̣ܵܬܼ ܡ̣ܢ ܡܲܪܕܝܼܬܼܵܐ<EOS>ܛܠܵܝܹ̈ܐ ܪ̈ܚܝܼܡܹܐ ܢܦܲܩ̣ܘ ܗ̄ܘ̣ܵܘ ܕܲܪܫܘܼܗ̇ ܒܫܘܼܩܵܦܲܝ̈ܗܘܿܢ<EOS>ܥܲܕܼ ܐܵܬܹ̇ܐ ܗ̄ܘ̣ܵܐ ܡܲܠܟܵܐ ܕܚܲܫܹ̈ܐ ܕܲܢܗܲܠܸܟ̣ ܒܵܗ̇<EOS>ܗܡܲܝܪܹ̈ܐ ܩܛܝܼ̈ܠܹܐ ܗܘ݀ܵܘ ܠܹܗ ܠܲܒ̣ܪܵܐ ܫܲܒ̣ܪ̈ܵܘܗܝ ܕܐܲܬܼܪܵܐ<EOS>ܘܫܲܕܲܪ ܐܸܢܘܿܢ ܕܢܸܛܪܘܼܢ ܕܘܼܟ݁ܬܼܵܐ ܕܲܨܠܝܼܒ̣ܘܼܬܼܵܐ<EOS>ܠܐܲܬܼܪܹܗ ܕܡܵܘܬܵܐ ܫܲܕܲܪ ܐܸܢܘܿܢ ܟܲܕܼ ܐܸܬܼܩܲܛܲܠܘ<EOS>ܕܲܢܫܲܡܥܘܼܢܵܝܗܝ ܕܐܵܬܹ̇ܐ ܡܲܠܟܵܐ ܠܒܹܝܬܼ ܥܲܢܝܼ̈ܕܹܐ<EOS>ܘܐܲܟ̣ܡܵܐ ܕܗܵܠܹܝܢ ܡܸܬܼܐܲܡܪ̈ܵܢ ܗ̄ܘܲܝ̈ ܡ̣ܢ ܦܵܪܘܿܩܵܐ<EOS>ܠܫܲܒ̣ܪܹ̈ܐ ܕܫܲܤܝܼܘ ܒܐܘܼܪܚܵܐ ܩܕܼܵܡܵܘܗܝ ܕܲܙܩܝܼܦܘܼܬܼܵܐ<EOS>ܙܸܠܘ ܘܐܸܡܲܪܘ ܠܹܗ ܠܡܲܠܟܵܐ ܛܪܘܼܢܵܐ ܕܗܵܐ ܐܵܬܹ̇ܐ ܐ̄ܢܵܐ<EOS>ܘܟܲܕܘܼ ܪܗܝܼܒ̣ ܐܲܢ̄ܬ݁ ܬܸܩܪܹܝܢܝ ܠܐܲܬܼܪܵܐ ܕܪܹܫܵܢܘܼܬܼܵܟ̣<EOS>ܐܵܬܹ̇ܐ ܐ̄ܢܵܐ ܗ̄ܘ̣ ܓܹܝܪ ܒܐܘܼܪܚܵܐ ܕܚܲܫܹ̈ܐ ܪܲܡܝܵܐ ܠܝܼ<EOS>ܘܫܵܪܹܐ ܐ̄ܢܵܐ ܠܵܟ̣ ܡ̣ܢ ܫܘܼܠܛܵܢܵܐ ܕܪܹܫܵܢܘܼܬܼܵܟ̣<EOS>ܩܲܠܝܼܠ ܙܲܒ̣ܢܵܐ ܐܝܼܬܼ ܠܝܼܬܼ ܕܐܸܣܥܘܿܪ ܡ̣ܢ ܕܐܸܫܬܲܠܚܲܬܼ<EOS>ܘܒ̣ܵܬܲܪ ܗܵܝܕܹ݁ܝܢ ܐܹܬܸܐ ܠܘܵܬܼܵܟ̣ ܓܲܢ̄ܒܵܪܵܐܝܼܬܼ<EOS>ܣܲܓܝܼ ܥܲܩܠܝܼܬ݁ ܥܲܠ ܐ̄ܢܵܫܘܼܬܼܵܐ ܒܡܵܪܘܿܕܼܘܼܬܼܵܟ̣<EOS>ܘܗܵܐ ܒܐ̄ܢܵܫܘܼܬܼܵܐ ܗܵܝ̇ ܕܲܙܟܲܝܬܵܗ̇ ܙܵܟܹ̇ܐ ܐ̄ܢܵܐ ܠܵܟ̣<EOS>ܣܲܦܸܩ ܐܲܬܼܪܵܐ ܠܚܲܝܹ̈ܐ ܕܢܸܥܠܘܼܢ ܠܲܚܒ̣ܘܼ̈ܫܵܬܼܵܟ̣<EOS>ܕܗܵܐ ܐܵܬܹ̇ܐ ܐ̄ܢܵܐ ܘܢܵܦܩ̇ܝܼܢ ܣܸܕܼܪܹ̈ܐ ܕܲܚܒ̣ܝܼܫܝܼܢ ܠܵܟ̣<EOS>ܙܸܠܘ ܝܲܠܘܼ̈ܕܹܐ ܟܲܬܲܪܘ ܬܲܡܵܢ ܒܐܲܬܼܪܵܗ̇ ܕܲܫܝܘܿܠ<EOS>ܥܲܕܼ ܐܵܬܹ̇ܐ ܐ̄ܢܵܐ ܘܡܲܚܪܸܒ̣ ܐ̄ܢܵܐ ܠܵܗ̇ ܡ̣ܢ ܥܲܢܝܼ̈ܕܹܐ<EOS>ܗܵܐ ܥܲܕܼ ܩܲܠܝܼܠ ܡܲܕܼܪܸܟ̣ ܐ̄ܢܵܐ ܠܟ̣ܘܿܢ ܒܹܝܬܼ ܚܸܫܘܿܟ̣ܵܐ<EOS>ܘܡܲܕܼܢܲܚ ܐ̄ܢܵܐ ܠܟ̣ܘܿܢ ܢܘܼܗܪܵܐ ܪܲܒܵܐ ܕܬܸܬܼܚܲܕܘܿܢ ܒܹܗ<EOS>ܙܸܠܘ ܟܲܬܲܪܘ ܠܝܼ ܒܓ̣ܵܘ ܟܲܗܝܼܢܬܵܐ ܕܡܲܠܝܵܐ ܡܝܼ̈ܬܹܐ<EOS>ܘܠܵܐ ܡܵܘܚܲܪ ܐ̄ܢܵܐ ܡܣܲܚܸܦ ܐ̄ܢܵܐ ܠܵܗ̇ ܕܬܼܘܼܒ̣ ܠܵܐ ܬܩܘܼܡ<EOS>ܕܡܲܟ̣ܘ ܡ̣ܢ ܥܵܠܡܵܐ ܘܢܘܼܚܘ ܡ̣ܢ ܥܲܪܣܵܐ ܕܟ̣ܠܗܘܿܢ ܕܵܪܹ̈ܐ<EOS>ܘܡܵܐ ܕܲܫܪܹܝܬܹܗ ܡܥܝܼܪ ܐ̄ܢܵܐ ܠܟ̣ܘܿܢ ܥܲܡ ܣܲܓ݁ܝܼ̈ܐܹܐ<EOS>ܩܘܼܕܼܡܘܿܢܝ ܩܲܠܝܼܠ ܒܐܘܼܪܚܵܐ ܕܚܲܫܹ̈ܐ ܥܲܕܼ ܐܵܬܹ̇ܐ ܐ̄ܢܵܐ<EOS>ܘܒܲܙܩܝܼܦܘܼܬܼܵܐ ܡܫܲܠܸܡ ܐ̄ܢܵܐ ܠܵܗ̇ ܕܐܹܢܲܚܸܡܟ̣ܘܿܢ<EOS>ܥܘܿܠܘ ܣܲܟܵܘ ܠܝܼ ܒܗܵܡܵܢ ܪܲܒ݁ܬܼܵܐ ܡܕܼܝܼܢܲܬܼ ܬܸܓ̣ܡܹ̈ܐ<EOS>ܘܡܵܐ ܕܚܵܐܹ̇ܫ ܐ̄ܢܵܐ ܩܵܥܹ̇ܐ ܐ̄ܢܵܐ ܒܵܗ̇ ܘܢܵܦ̇ܠܵܐ ܟ̱ܠܵܗ̇<EOS>ܙܸܠܘ ܒܲܫܒ̣ܝܼܬܼܵܐ ܥܲܡ ܣܲܓܝܼ̈ܐܹܐ ܕܲܕܼܒܲܪ ܡܵܘܬܵܐ<EOS>ܘܗܵܐ ܐܵܬܹ̇ܐ ܐ̄ܢܵܐ ܐܸܬܼܒ݁ܘܿܪ ܩܸܫܬܹܗ ܘܲܠܟ̣ܘܿܢ ܐܲܗܦܸܟ̣<EOS>ܒܲܙܲܚܘ ܗ̄ܘ̣ܵܘ ܒܹܗ ܫܲܒ̣ܪܹ̈ܐ ܒܣܲܝܦܵܐ ܟܲܕܼ ܡܸܬܼܩܲܛܠܝܼܢ<EOS>ܕܐܘܼܪܚܹܗ ܕܡܲܠܟܵܐ ܡܸܬ݁ܕܲܪܫܵܐ ܗ̄ܘ̣ܵܬܼ ܡ̣ܢ ܚܲܫܲܝ̈ܗܘܿܢ<EOS>ܓܚܸܟ̣ܘ ܥܲܠ ܡܵܘܬܵܐ ܕܠܵܐ ܝܵܕܼܥ̇ܝܼܢ ܗ̄ܘ̣ܵܘ ܛܲܥܡܹܗ ܡܵܢܵܘ<EOS>ܠܵܐ ܓܹܝܪ ܐܲܟ̣ܪܝܼܘ ܟܲܕܼ ܡܸܬܼܢܲܓ̣ܕܝܼܢ ܨܹܝܕܼ ܣܲܟ݁ܝܼܢܵܐ<EOS>ܩܵܡ̣ܘ ܝܲܠܘܼ̈ܕܹܐ ܘܲܒ̣ܚܲܪܡܵܢܵܐ ܡܸܫܬ݁ܥܹܝܢ ܗ̄ܘ̣ܵܘ<EOS>ܫܲܒ̣ܪܹ̈ܐ ܒܡܵܘܬܵܐ ܘܲܕܼܡܲܪܝܼܪ ܗ̄ܘ̣ܵܐ ܠܵܐ ܪܓ̣ܝܼܫܝܼܢ ܗ̄ܘ̣ܵܘ<EOS>ܟܠܝܼܠܵܐ ܕܫܲܒ̣ܪܹ̈ܐ ܓܕܲܠ̣ ܗ̄ܘ̣ܵܐ ܣܲܝܦܵܐ ܡ̣ܢ ܒܹܝܬܼܠܚܸܡ<EOS>ܠܡܲܠܟܵܐ ܣܓ̣ܝܼܕܼܵܐ ܕܐܸܬ݀ܵܐ ܕܲܢܡܘܼܬܼ ܘܲܢܢܲܚܸܡ ܟܠ<EOS>ܐܲܝܟ̣ ܪܹܫܝܼܬܼܵܐ ܫܩܲܠ̣ܘ ܗ̄ܘ̣ܵܘ ܕܸܡܗܘܿܢ ܘܐܲܥܸܠ̣ܘ ܩܘܼܕܼܡܵܘܗܝ<EOS>ܕܢܸܬܼܝܲܩܲܪ ܗ̄ܘ̣ܵܐ ܕܡܵܐ ܙܲܟܵܝܵܐ ܒܲܕܼܡܵܐ ܚܲܣܝܵܐ<EOS>ܢܸܗܘܸܐ ܠܵܟ̣ ܡܵܪܝ ܩܸܛܠܵܐ ܕܫܲܒ̣ܪܹ̈ܐ ܦܝܼܪܡܵܐ ܕܲܟ̣ܝܵܐ<EOS>ܘܐܸܬܼܪܲܥܵܐ ܒܹܗ ܠܥܵܠܡܵܐ ܕܲܣܢܝܼܩ ܥܲܠ ܚܘܼܣܵܝܵܐ<EOS>ܢܹܐܚܘܿܕܼ ܫܲܝܢܵܐ ܒܠܝܲܠܕܼ̈ܝܗ̇ ܕܥܹܕܬܵܐ ܕܐܲܚܝܼܕܼܵܐ ܒܵܟ̣<EOS>ܘܲܙܓ̣ܘܿܪ ܡܸܢܵܗ̇ ܟܸܫ̈ܠܹܐ ܘܣܸܕܼܩܹ̈ܐ ܘܲܦܠܝܼܓ̣ܘܼܬܼܵܐ<EOS>ܚܬܼܘܿܡ ܒܲܨܠܝܼܒ̣ܵܟ̣ ܬܲܪ̈ܥܹܝܗ̇ ܪ̈ܵܡܹܐ ܡ̣ܢ ܚܸܪ̈ܝܵܢܹܐ<EOS>ܘܠܵܐ ܢܸܥܘܿܠ ܠܵܗ̇ ܕܪܵܫܵܐ ܫܓ̣ܝܼܫܵܐ ܡ̣ܢ ܒܵܨ̈ܘܿܝܹܐ<EOS>ܫܲܝܢܵܟ̣ ܢܩܘܼܡ ܥܲܠ ܙܵܘ̈ܝܵܬܼܵܗ̇ ܟܲܗܝܼ̈ܢܵܬܼܵܐ<EOS>ܘܚܘܼܒܵܟ̣ ܢܸܡܙܘܿܓ̣ ܚܲܡܪܹܗ ܒܓ̣ܵܘܵܗ̇ ܘܬܸܬܼܒܲܣܲܡ ܒܹܗ<EOS>ܢܸܗܘܸܐ ܫܠܵܡܵܟ̣ ܢܵܛܲܪ ܬܲܪ̈ܥܹܝܗ̇ ܒܲܙܗܝܼܪܘܼܬܼܵܐ<EOS>ܘܟ̣ܠ ܡܲܢ ܕܐܵܬܹ̇ܐ ܢܕܼܘܼܫ ܐܸܣܟܘܼܦܬܼܵܗ̇ ܫܲܝܢܵܐ ܢܸܫܟܲܚ<EOS>ܬܸܬܼܡܲܟܲܟ̣ ܒܵܗ̇ ܥܲܙܝܼܙܘܼܬܼܵܐ ܕܫܲܠܝܼܛܵܢܹ̈ܐ<EOS>ܘܗ݀ܝ ܒܲܠܚܘܿܕܹܝܗ̇ ܬܹܐܚܘܿܕܼ ܐܲܪܥܵܐ ܡܵܪܵܢܵܐܝܼܬܼ<EOS>ܬܕܲܝܸܫ ܡܲܠܟܹ̈ܐ ܒܥܸܩܒ̣ܵܐ ܪܵܡܬܼܵܐ ܕܲܨܠܝܼܒ̣ܘܼܬܼܵܟ̣<EOS>ܘܡܵܪ̈ܵܘܵܬܼܵܐ ܒܢܝܼܪܵܐ ܕܫܲܝܢܵܐ ܬܸܟ̣ܕܘܿܢ ܐܸܢܘܿܢ<EOS>ܢܸܣܬܲܕܼܪ̈ܵܢ ܒܵܗ̇ ܓܘܼ̈ܕܹܐ ܠܫܘܼܒ̣ܚܵܐ ܘܠܵܐ ܠܚܸܪܝܵܢܵܐ<EOS>ܘܢܸܣܲܩ ܡܸܢܵܗ̇ ܩܵܠ ܗܘܼܠܵܠܵܐ ܘܠܵܐ ܕܲܒ̣ܨܵܬܼܵܐ<EOS>ܢܸܬܼܟܲܦܦܘܼܢ ܒܵܗ̇ ܪ̈ܵܡܹܐ ܕܐܸܚܲܕܼܘ ܐܲܬܼܪ̈ܵܘܵܬܼܵܐ<EOS>ܘܬܸܟ̣ܢܘܿܫ ܥܲܦܪܵܐ ܒܢܲܚ̈ܬܹܐ ܕܝܼܠܗܘܿܢ ܡ̣ܢ ܐܸܣܟ݁ܘܼܦܬܼܵܗ̇<EOS>ܢܸܗܘܸܐ ܨܠܝܼܒ̣ܵܟ̣ ܢܝܼܫܵܐ ܪܲܒܵܐ ܥܲܠ ܒܸܢܝܵܢܹ̇ܝܗ̇<EOS>ܘܟ̣ܠܗܘܿܢ ܣܵܘ̈ܦܹܐ ܠܘܵܬܼܵܗ̇ ܢܸܟ̣ܢܘܿܫ ܒܐܝܼܩܵܪ̈ܲܝܗܘܿܢ<EOS>ܬܟܲܦܸܦ ܥܘܼܫܢܵܐ ܕܟ̣ܠܗܘܿܢ ܡܲܠܟܹ̈ܐ ܒܒܲܣܝܼܡܘܼܬܼܵܗ̇<EOS>ܘܲܒ̣ܥܲܙܝܼ̈ܙܹܐ ܕܥܵܠܡܵܐ ܬܸܦܠܘܿܚ ܠܲܥܒ̣ܝܼ̈ܕܼܵܬܵܗ̇<EOS>ܙܥܘܿܪܹ̈ܝܗ̇ ܢܹܐܚܕܘܼܢ ܐܼܲܬܼܪ̈ܵܘܵܬܼܵܐ ܒܕܼܘܼܒܵܪ̈ܲܝܗܘܿܢ<EOS>ܘܲܠܫܘܼܠܛܵܢܵܗ̇ ܟܠ ܫܘܼܠܛܵܢ̈ܝܼܢ ܢܸܫܬܲܡܥܘܼܢ ܠܹܗ<EOS>ܡܵܪ̈ܲܝ ܥܵܠܡܵܐ ܢܸܗܘܘܿܢ ܥܲܒ̣̈ܕܹܐ ܕܡܸܫܬܲܡܥܝܼܢ ܠܵܗ̇<EOS>ܘܥܲܦܪܵܐ ܕܪܸ̈ܓ̣ܠܹܝܗ̇ ܢܢܲܫܩܘܼܢ ܟܠܗܘܿܢ ܡܵܪ̈ܵܘܵܬܼܵܐ<EOS>ܬܸܬ݁ܪܝܼܡ ܩܲܪܢܵܗ̇ ܥܲܠ ܕܲܝܵܢܹ̈ܐ ܘܫܘܼܠܛܵܢܲܝ̈ܗܘܿܢ<EOS>ܘܟ̣ܘܼܒ̣ܫܵܐ ܠܪܸ̈ܓ̣ܠܹܝܗ̇ ܢܸܗܘܘܿܢ ܪܹ̈ܫܹܐ ܘܐܘܼܚܕܵܢܲܝ̈ܗܘܿܢ<EOS>ܬܹܐܚܘܿܕܼ ܣܵܘ̈ܦܹܐ ܘܡܲܠܟܹ̈ܐ ܕܥܵܠܡܵܐ ܒܵܗ̇ ܢܸܬܼܚܲܒ̣ܫܘܼܢ<EOS>ܘܥܸܩܒܹ̈ܝܗ̇ ܢܢܲܫܩܘܼܢ ܟܠܗܘܿܢ ܬܵܓܹ̈ܐ ܕܟ̣ܠ ܫܲܠܝܼ̈ܛܹܐ<EOS>ܬܲܪܡܸܐ ܢܝܼܪܵܗ̇ ܥܲܠ ܟܲܬܼ̈ܦܵܬܼܵܐ ܕܒܲܥܪܝܼܪ̈ܵܝܹܐ<EOS>ܘܩܸܩܢܵܐ ܨܠܝܼܒ̣ܵܐ ܒܚܘܼܒܵܐ ܬܣܝܼܡ ܥܲܠ ܨܵܘܪ̈ܲܝܗܘܿܢ<EOS>ܬܸܡܬ݁ܘܿܚ ܣܸܕܼܪܹ̈ܝܗ̇ ܥܲܠ ܦܸܢ̈ܝܵܬܼܵܐ ܘܬܸܚܒ݁ܘܿܫ ܐܸܢܹܝܢ<EOS>ܘܟ̣ܠ ܐܘܼܚ̈ܕܵܢܝܼܢ ܬܹܐܚܘܿܕܼ ܒܲܫܡܵܟ̣ ܦܵܩܘܿܕܼܵܐܝܼܬܼ<EOS>ܬܲܪܟܸܢ ܥܘܼܫܢܵܐ ܕܟ̣ܠ ܥܲܙܝܼ̈ܙܹܐ ܬܚܹܝܬܼ ܐܸܣܟܘܼܦܬܼܵܗ̇<EOS>ܘܲܒ̣ܢܸܕܼܪ̈ܲܝܗܘܿܢ ܢܸܥܠܘܼܢ ܩܘܼܕܼܡܹܝܗ̇ ܦܵܪܘܿܫܵܐܝܼܬܼ<EOS>ܬܸܗܘܸܐ ܒܥܵܠܡܵܐ ܡܵܪܬܵܐ ܠܡܲܠܟܹ̈ܐ ܘܲܠܕܲܝܵܢܹ̈ܐ<EOS>ܘܐܲܝܟ̣ ܕܲܠܥܲܒ̣̈ܕܹܐ ܬܸܦܩܘܿܕܼ ܠܗܘܿܢ ܥܲܠ ܣܘܼܥܪ̈ܵܢܹܝܗ̇<EOS>ܒܘܼܟ̣ܢܹ̈ܝܗ̇ ܕܐܲܪܥܵܐ ܟܘܼܒ̣ܫܵܐ ܢܸܗܘܘܿܢ ܠܲܫܒ̣ܝܼܚܘܼܬܼܵܗ̇<EOS>ܘܲܠܬܸܫܡܸܫܬܵܗ̇ ܬܩܲܝܸܡ ܐܸܢܘܿܢ ܚܲܒ݁ܝܼܒ̣ܵܐܝܼܬܼ<EOS>ܢܸܣܓܸܐ ܫܲܝܢܵܗ̇ ܢܸܪܥܲܡ ܟܸܢܫܵܗ̇ ܢܕܼܘܼܨܘܼܢ ܝܲܠܕܼ̈ܝܹܗ̇<EOS>ܬܸܬ݁ܪܝܼܡ ܩܲܪܢܵܗ̇ ܢܸܥܫܲܢ ܫܘܼܒ̣ܚܵܗ̇ ܢܸܪܒܸ݁ܐ ܟܠܝܼܠܵܗ̇<EOS>ܢܸܡܠܸܐ ܥܘܼܒܵܗ̇ ܢܸܦܠܘܼܢ ܣܵܢ̈ܐܹܝܗ̇ ܬܕܼܘܼܫ ܣܵܩܘܿܪܹ̈ܝܗ̇<EOS>ܢܸܬܼܦܬܲܚ ܦܘܼܡܵܗ̇ ܢܸܬ݁ܬ݁ܪܝܼܡ ܩܵܠܵܗ̇ ܬܚܲܕܸܐ ܠܥܝܼܪܹ̈ܐ<EOS>ܬܚܲܣܸܐ ܠܐ̄ܢܵܫܵܐ ܬܸܥܨܘܿܒ̣ ܡܲܪ̈ܥܹܐ ܬܚܲܠܸܡ ܟܹܐܒܹ̈ܐ<EOS>ܬܸܡܠܸܐ ܒܬܼܘܼ̈ܠܹܐ ܬܕܼܘܼܨ ܒܲܓ̣ܡܝܼܪܹ̈ܐ ܬܸܚܕܸܐ ܒܟ̣ܵܗ̈ܢܹܐ<EOS>ܚܬܼܘܿܡ ܒܲܨܠܝܼܒ̣ܵܟ̣ ܠܵܗ̇ ܘܲܠܝܲܠܕܹ̈ܝܗ̇ ܕܲܚܬܼܝܼܪܵܐ ܒܵܟ̣<EOS>ܘܢܸܡܛܹܝܢܝ ܐܵܦ ܠܝܼ ܗܵܘܦܵܐ ܕܪ̈ܲܚܡܹܐ ܘܐܸܬܼܚܲܣܸܐ ܒܹܗ<EOS>ܫܠܸܡ̣ ܕܥܲܠ ܟܵܘܟ݁ܒ̣ܵܐ ܕܐܸܬܼܚܙܝܼ ܠܲܡܓ̣ܘܼ̈ܫܹܐ ܘܩܸܛܠܵܐ ܕܝܲܠܘܼ̈ܕܹܐ<EOS>