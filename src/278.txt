ܡܶܢܶܗ ܒܰܪ ܩܳܠܶܗ<EOS>ܝܽܘܚܰܢܳܢ ܕܰܫܪܳܓܳܐ ܗ̱ܘܳܐ ܦܰܪܣܺܝ ܘܰܐܟܶܣ ܙ̈ܰܠܺܝܠܶܐ<EOS>ܣܰܪܗܶܒܘ̱ ܕܰܥܟܽܘܗ̱ܝ ܠܰܫܪܳܓܳܐ ܕܢܶܫܕܽܘܢ ܨܳܒܶܝܢ ܪܶܓܬܗܽܘܢ<EOS>ܗܘܺܝ ܠܰܡܦܺܐܕܳܐ ܒܙܰܗܝܽܘܬܳܐ ܘܫ̇ܰܠܳܐ ܥ̇ܰܒ̈ܕܰܝ ܚܶܫܽܘܟܳܐ<EOS>ܕܰܟܡܳܐ ܕܰܢܗܰܪ ܝܽܘܠܦܳܢܳܟ ܠܳܐ ܐ̱ܢܳܫ ܡܰܡܪܰܚ ܕܰܒܕܶܢܚܶܗ<EOS>ܢܫܰܡܶܫ ܪܶܓܰܬ ܚܶܫܽܘܟܳܐ ܒܪܺܝܟ ܗ̱ܽܘ ܕܥܰܒܼܕܳܟ ܠܰܡܦܺܐܕܰܢ<EOS>ܛܽܘܒܳܐ ܪܰܒܳܐ ܟܣܼܶܐ ܗ̱ܘܳܐ ܒܳܗ̇ ܒܡܰܟܣܳܢܽܘܬܶܗ ܕܶܐܠܺܝܳܐ<EOS>ܫܰܡܫܶܗ ܐܶܠܺܝܫܰܥ ܘܰܬܒܼܰܥ ܚܰܕ ܬܪܶܝܢ ܐܰܓܪܳܐ ܕܬܶܫܡܶܫܬܶܗ<EOS>ܫܽܘܦܪܳܐ ܚܰܕ ܬܪܶܝܢ ܝܶܗܒܰܬ ܠܶܗ ܕܒܰܐܥܦܳܐ ܠܳܒܶܫ ܢܶܨ̈ܚܳܢܶܝܗ̇<EOS>ܕܰܐܚܶܒܬܶܗ ܠܡܶܣܟܺܢܽܘܬܶܗ ܕܽܘܠܓܰܫ ܪܰܒܳܟ ܥܰܬܺܝܪܳܐ<EOS>ܬܺܐܪܰܬ ܓܰܙܳܐ ܕܚ̈ܶܟܡܳܬܶܗ ܒܪܺܝܟ ܗ̱ܽܘ ܕܰܡܥܰܬܰܪ ܝܽܘܠܦܳܢܳܟ<EOS>ܬܶܚܽܘܒ ܝܰܥܢܽܘܬܳܐ ܡܶܢ ܨܰܘܡܳܟ ܐܰܝܟ ܕܰܒܨܰܘܡܶܗ ܕܕܳܢܺܝܐܶܝܠ<EOS>ܬܶܒܗܼܰܬ ܪܶܓܬܳܐ ܨܶܝܕ ܦܰܓܪܳܟ ܐܰܝܟ ܡܳܐ ܕܰܒܶܗܬܰܬ ܨܶܝܕ ܝܰܘܣܶܦ<EOS>ܬܶܚܽܘܒ ܡܶܢܳܟ ܪܶܓܰܬ ܟܶܣܦܳܐ ܐܰܝܟ ܡܳܐ ܕܚܳܒܰܬ ܨܶܝܕ ܫܶܡܥܽܘܢ<EOS>ܬܶܐܣܽܘܪ ܒܰܐܪܥܳܐ ܐܰܟܘܳܬܶܗ ܘܬܶܫܼܪܶܐ ܒܪܰܘܡܳܐ ܒܰܕܡܼܽܘܬܶܗ<EOS>ܕܗܰܝܡܳܢܽܘܬܳܟ ܐܰܝܟ ܕܺܝܠܶܗ ܒܪܺܝܟ ܕܰܐܫܼܠܶܡ ܠܳܟ ܬܶܫܡܶܫܬܶܗ<EOS>ܢܰܟܦܽܘܬܳܟ ܐܰܝܟ ܕܶܐܠܺܝܫܰܥ ܘܰܒܬܽܘܠܽܘܬܳܟ ܕܶܐܺܠܝܳܐ<EOS>ܩܳܝܡܼܳܐ ܠܥܰܝ̈ܢܰܝܟ ܐܰܝܟ ܕܺܐܝܽܘܒ ܡܪܰܚܡܳܢܽܘܬܳܟ ܐܰܝܟ ܕܰܘܺܝܕ<EOS>ܘܰܕܠܳܐ ܚܣܰܡ ܐܰܝܟ ܢܰܘܢܳܬܰܢ ܥܰܙܽܝܙܽܘܬܳܟ ܕܶܐܪܰܡܝܳܐ<EOS>ܒܰܣܺܝܡܽܘܬܳܟ ܕܰܫܠܺܝ̈ܚܶܐ ܠܳܟ ܥܰܬܺܝܩܳܐ ܕܰܢܒ̈ܺܝܶܐ<EOS>ܠܳܟ ܚ̈ܰܕܬܳܬܳܐ ܕܰܫܠܺܝ̈ܚܶܐ ܒܪܺܝܟ ܕܰܡܠܰܟ ܡܶܢ ܓܰܙܰܝ̈ܗܽܘܢ<EOS>ܬܶܗܘܶܐ ܟܠܺܝܠܳܐ ܠܟܽܘܡܪܽܘܬܳܐ ܘܒܳܟ ܬܶܙܕܰܗܶܐ ܬܶܫܡܶܫܬܳܐ<EOS>ܬܶܗܘܶܐ ܐܰܚܳܐ ܠܩܰܫ̈ܺܝܫܶܐ ܐܳܦ ܦܳܩܽܘܕܳܐ ܠܫ̈ܰܡܳܫܶܐ<EOS>ܬܶܗܘܶܐ ܪܰܒܳܐ ܠܫܰܒܪܽܘܬܳܐ ܚܽܘܛܪܳܐ ܘܺܐܝܕܳܐ ܠܣܰܝܒܽܘܬܳܐ<EOS>ܬܶܗܘܶܐ ܫܽܘܪܳܐ ܠܢ̈ܰܟܦܳܬܳܐ ܩܳܝܡܼܳܐ ܒܩܰܘܡܳܟ ܢܶܬܢܰܨܰܚ<EOS>ܘܥܺܕ̱ܬܳܐ ܒܫܽܘܦܪܳܟ ܬܶܨܛܰܒܰܬ ܒܪܺܝܟ ܗ̱ܽܘ ܕܰܓܒܳܟ ܕܰܬܟܰܗܶܢ<EOS>ܒܡܶܣܟܺܢܽܘܬܳܟ ܢܶܬܒܰܛܰܠ ܥܺܝܕܳܐ ܣܰܢܝܳܐ ܕܒܶܝܬ ܓܰܚܙܰܝ<EOS>ܒܩܺܝܫܽܘܬܳܟ ܢܶܬܛܰܠܰܩ ܥܺܝܕܳܐ ܛܰܡܐܳܐ ܕܒܶܝܬ ܥܰܠܺܝ<EOS>ܒܰܐܘܝܽܘܬܳܟ ܬܽܘܒ ܢܶܬܦܰܟܰܗ ܫܠܳܡܳܐ ܢܟܺܝܠܼܳܐ ܕܣ̈ܶܦܘܳܬܰܢ<EOS>ܕܶܐܣܟܰܪܝܽܘܛܳܐ ܢܳܟܽܘܠܳܐ ܣܰܘܟܶܝܗ̇ ܠܟܽܠܳܗ̇ ܡܰܚܫܰܒܬܰܢ<EOS>ܘܨܽܘܪܶܝܗ̇ ܡܶܕܪܺܝܫ ܚܰܕܬܳܐܺܝܬ ܒܪܺܝܟ ܕܰܒܟܽܘܪܳܟ ܨܳܪܶܦ ܠܰܢ<EOS>ܒܩܰܘܡܳܟ ܢܶܒܗܰܬ ܡܳܡܽܘܢܳܐ ܕܰܗܘܳܐ ܡܳܪܳܐ ܠܚܺܐܪܽܘܬܰܢ<EOS>ܢܶܬܒܰܛܰܠ ܡܶܢܰܢ ܟܺܐܒܳܐ ܕܰܐܥܺܝܕ ܥܰܡܰܢ ܘܰܒܣܶܡ ܠܰܢ<EOS>ܒܰܛܶܠ ܥ̈ܰܠܠܳܬܳܐ ܕܶܐܚܰܕ ܥܝ̈ܳܕܶܐ ܕܰܡܠܼܶܝܢ ܚܽܘܣܪ̈ܳܢܶܐ<EOS>ܩܶܢܬܰܢ ܒܺܝܫܼܬܳܐ ܒܰܥܝܳܕܳܐ ܬܼܰܩܢܰܢ ܛܳܒܬܳܐ ܒܰܥܝܳܕܳܐ<EOS>ܗܘܺܝ ܡܳܪܝ̱ ܥܠܼܰܬ ܥܽܘܕܪܳܢܰܢ ܒܪܺܝܟ ܕܰܓܒܳܟ ܡܶܛܽܠ ܚܰܝܰܝܢ<EOS>ܥܝܳܕ̈ܶܐ ܒܺܝ̈ܫܶܐ ܢܶܬܦܰܣܩܽܘܢ ܥܺܕ̱ܬܳܐ ܢܶܟܣ̈ܶܐ ܠܳܐ ܬܶܩܼܢܶܐ<EOS>ܘܰܕܬܶܣܦܰܩ ܬܶܩܢܶܐ ܪ̈ܽܘܚܳܬܳܐ ܘܶܐܢ ܗܽܘ ܕܬܶܣܼܦܰܩ ܕܽܘܡܳܪܰܐ ܗ̱ܘ<EOS>ܘܥܰܙܺܝܕ̈ܶܐ ܠܳܐ ܢܶܬܩ̇ܰܒܪܽܘܢ ܒܰܦܣܳܩ ܣܰܒܪܳܐ ܚܰܢܦܳܐܺܝܬ<EOS>ܒܢܰܚ̈ܬܶܐ ܘܶܐܠܝܳܐ ܘܡܰܪܩܽܘܕܬܳܐ ܕܚܰܝܳܐ ܠܳܒܶܫ ܟܽܘܬܺܝܢܳܐ<EOS>ܘܥܰܢܺܝܕܳܐ ܟܽܠܶܗ ܥܰܝܒܳܐ ܒܪܺܝܟ ܕܰܠܥܰܦܪܰܢ ܡܰܗܼܦܶܟ ܠܰܢ<EOS>ܪܶܓܬܳܐ ܥܼܶܠܰܬ ܒܺܝܼܫܬܳܐ ܐܳܦ ܝܰܥܢܽܘܬܳܐ ܕܒܶܝܬ ܥܰܠܝ<EOS>ܘܓܰܢܳܒܽܘܬܳܐ ܕܒܶܝܬ ܓܰܚܙܝ ܡܨܰܥܪܳܢܽܘܬܳܐ ܕܒܶܝܬ ܢܳܒܳܠ<EOS>ܡܥܺܝ̈ܢܶܐ ܣܰܢܝ̈ܳܬܳܐ ܛܰܡܶܡ ܕܠܳܐ ܢܶܗܘܶܐ ܢܶܒܥܳܐ ܪܰܒܳܐ<EOS>ܘܢܶܗܘܶܐ ܡܶܢܶܗ ܦܽܘܠܦܳܠܳܐ ܕܳܐܦ ܠܳܟ ܢܶܡܼܛܶܐ ܡܶܢ ܪܶܙܦܶܗ<EOS>ܡܳܪܰܢ ܢܶܣܟܽܘܪ ܢܶܒ̈ܥܰܝܗܶܝܢ ܒܪܺܝܟ ܕܰܐܘܒܶܫ ܡܰܒܽܘ̈ܥܰܝܗܶܝܢ<EOS>ܠܣܳܒܳܐ ܡܶܠܬܳܐ ܐܰܓܥܶܠ ܠܶܗ ܠܛܰܠܝܳܐ ܫܶܬܩܳܐ ܐܰܫܠܶܡ ܠܶܗ<EOS>ܕܢܽܘܟܪܳܝܳܐ ܕܥܳܐܶܠ ܨܶܐܕܰܝܟ ܡܶܢ ܛܽܘܟܳܣܳܟ ܝܺܠܶܦ ܠܳܟ<EOS>ܕܡܰܢܽܘ ܡܡܰܠܶܠ ܩܰܕܡܳܝܳܐ ܘܡܼܰܢܽܘ ܕܰܬܪܶܝܢ ܘܰܬܠܳܬܳܐ<EOS>ܘܶܐܢ ܟܽܠܢܳܫ ܢܳܛܰܪ ܦܽܘܡܶܗ ܘܶܐܢ ܟܽܠܢܳܫ ܝܳܕܰܥ ܕܰܪܓܶܗ<EOS>ܛܽܘܒܳܢܳܐ ܗܘܰܘ ܩܳܪܶܝܢ ܠܳܟ ܢܶܓܡܽܘܪ ܡܳܪܰܢ ܨܶܒܝܳܢܳܟ<EOS>ܩܳܠ ܫܪܳܪܳܟ ܚܰܕ ܢܶܗܘܶܐ ܘܩ̈ܳܠܶܐ ܫܐܺܝ̈ܠܶܐ ܕܠܳܐ ܡܶܢܝܳܢ<EOS>ܨܰܠܡܳܐ ܕܩܽܘܫܬܳܐ ܥܰܠ ܠܶܒܳܟ ܘܥܰܠ ܦܰܪܨܽܘܦܳܟ ܟܽܠ ܕܶܡ̈ܘܳܢ<EOS>ܟܡܺܝܪܳܐ ܚܘܺܝܚܳܐ ܘܢܰܫܺܝܫܳܐ ܠܕܰܐܣܟܶܠ ܚܰܘܳܐ ܕܰܪܓܺܝܙ ܐܰܢ̱ܬ<EOS>ܠܕܰܢܟܶܦܼ ܚܰܘܳܐ ܕܰܦܨܺܝܚ ܐܰܢ̱ܬ ܚܰܕ ܗܘܺܝ ܠܰܐܠܳܗܽܘܬܳܐ<EOS>ܘܰܠܐ̱ܢܳܫܽܘܬܳܐ ܣܰܓܺܝ̈ܐܶܐ ܒܪܺܝܟ ܗ̱ܽܘ ܕܥܰܡ ܟܽܠ ܟܽܠ ܗܘܳܐ<EOS>ܐܶܢ ܬܶܫܡܼܰܥ ܛܶܒܼܳܐ ܒܼܺܝܫܳܐ ܡܶܢ ܫܰܪ̈ܺܝܪܶܐ ܕܠܶܐ ܡܰܛܥܶܝܢ<EOS>ܐܰܫܦܰܥ ܕܶܡ̈ܥܶܐ ܕܰܥܶܟܶܝܗ̇ ܠܢܽܘܪܳܐ ܕܣܳܦܼܰܬ ܒܰܐ̱ܚܪ̈ܳܢܶܐ<EOS>ܢܶܒܥܽܘܢ ܥܰܡܳܟ ܦܳܪ̈ܽܘܫܶܐ ܘܰܓܙܽܘܪ ܨܰܘܡܳܐ ܠܝܳܕܽܘ̈ܥܶܐ<EOS>ܘܰܒܚܰܫܳܐ ܬܶܗܘܶܐ ܕܰܝܪܳܟ ܥܰܠ ܗܰܘ ܕܶܐܒܼܰܕ ܒܰܚܼܛܺܝܬܳܐ<EOS>ܕܢܶܬܦܢܶܐ ܒܰܬܝܳܒܽܘܬܳܐ ܒܪܺܝܟ ܕܶܐܫܟܼܰܚ ܥܶܪܒܳܐ ܕܶܐܒܼܰܕ<EOS>ܠܟܽܠܢܳܫ ܐܶܕܢܳܟ ܠܳܐ ܬܶܬܶܠ ܕܠܳܐ ܢܛܺܝܦܽܘܢܳܟ ܕܰܓ̈ܳܠܶܐ<EOS>ܠܟܽܠܢܳܫ ܪܶܓܠܳܟ ܠܳܐ ܬܶܫܰܐܠ ܕܠܳܐ ܢܰܦܗܽܘܢܳܟ ܙܰܠܺܝ̈ܠܶܐ<EOS>ܠܟܽܠܢܳܫ ܢܰܦܫܳܟ ܠܳܐ ܬܶܬܶܠ ܕܠܳܐ ܢܕܽܘܫܽܘܢܳܟ ܡܰܪ̈ܳܚܶܐ<EOS>ܛܰܪ ܐܺܝܕܳܟ ܡܶܢ ܙܺܐܦܳܢܳܐ ܕܠܳܐ ܢܶܠܩܽܘܛ ܟܽܘܒ̈ܶܐ ܒܺܐܝܕܳܟ<EOS>ܗܘܺܝ ܪܰܚܺܝܩܳܐ ܘܩܰܪܺܝܒܳܐ ܒܪܺܝܟ ܗ̱ܽܘ ܕܩܰܪܺܝܒ ܟܰܕ ܪܰܚܺܝܩ<EOS>ܗܳܐ ܛܶܒܼܶܗ ܕܡܰܠܟܳܐ ܚܰܕܬܳܐ ܪܳܥܶܡ ܘܳܐܬܶܐ ܒܰܒܪܺܝܬܳܐ<EOS>ܠܰܒ̈ܙܺܝܙܶܐ ܗܘܼܳܐ ܠܽܘܒܳܒܳܐ ܘܰܠܒ̈ܳܙܽܘܙܶܐ ܣܽܘܪܳܕܳܐ<EOS>ܓܽܘܥܳܡܳܐ ܕܝ̈ܰܥܢܶܐ ܡ̇ܰܛܺܝ ܕܰܢܬܺܝܒܽܘܢ ܟܽܠ ܡܳܐ ܕܰܒܠܼܰܥܘ̱<EOS>ܢܶܬܪܰܗܒܽܘܢ ܐܳܦ ܡܶܢ ܨܶܐܕܰܝܟ ܕܒܶܝܬ ܟܳܗܢܳܐ ܠܡܰܠܟܳܐ ܟܺܐܢܳܐ<EOS>ܥܗܺܝܕܳܐ ܩ̈ܰܕܡܶܐ ܢܶܬܚܰܢܩܽܘܢ ܒܪܺܝܟ ܕܰܪܓܼܶܙ ܘܰܦܢܳܐ ܪܰܚܶܡ<EOS>ܐܺܝܬ ܕܶܐܫܼܟܰܚ ܐܰܬܪܳܐ ܘܰܐܫܺܝܚ ܘܺܐܝܬ ܕܰܥܼܨܳܐ ܘܰܐܠܶܨ ܝܰܨܪܶܗ<EOS>ܚܰܕ ܪܳܢܶܐ ܕܰܢܛܺܝܼܪ ܕܺܝܢܼܳܐ ܘܰܐ̱ܚܪܺܢܳܐ ܕܳܐܦ ܠܳܐ ܗܳܘܶܐ<EOS>ܐܺܝܬ ܕܰܓܼܢܰܒ ܘܰܐܦܺܝܓ ܨܶܗܝܶܗ ܘܺܐܝܬ ܕܰܓܢܼܰܒ ܘܰܨܗܶܐ ܠܡܶܓܢܰܒ<EOS>ܓܢܰܒܘ̱ ܥܰܬܺܝܪ̈ܶܐ ܘܡܶܣܟܺܢ̈ܶܐ ܓܢܼܰܒܘ̱ ܕܶܝܢ ܟ̈ܰܦܢܶܐ ܒܰܡܫܽܘܚܬܳܐ<EOS>ܘܰܓܢܰܒܘ̱ ܣܰܒ̈ܥܶܐ ܕܠܳܐ ܡܽܘܫܳܚܳܐ ܒܪܺܝܟ ܕܰܒܚܰܪ ܟܽܠ ܨܶܒܝܳܢܺܝ̈ܢ<EOS>ܗܳܫܳܐ ܕܶܝܢ ܝܰܗ̱ܒ ܐܰܬܪܳܐ ܘܚܰܘܺܝ ܟܽܠܢܳܫ ܨܒܶܝܳܢܶܗ<EOS>ܕܰܐܝܟܰܢܳܐ ܘܰܠܡܼܰܢ ܕܳܡܶܐ ܘܡܳܢܳܐ ܓܒܼܳܐ ܠܶܗ ܡܶܢ ܡܳܢܳܐ<EOS>ܫܩܼܰܠ ܢܶܣܝܳܢܳܐ ܡܶܢ ܟܽܠܢܳܫ ܕܰܡ ܢܶܟܦܽܘܪ ܕܳܐܦ ܠܳܐ ܣܢܳܐ ܗ̱ܘܳܐ<EOS>ܝܰܗ̱ܒ ܠܰܢ ܐܰܬܪܳܐ ܕܢܶܬܒܰܝܰܢ ܕܛܳܒ ܡܶܢ ܗܳܢܳܐ ܫܽܘܠܛܳܢܳܐ<EOS>ܩܽܘܦܳܚܳܐ ܡܥܰܕܰܪ ܣܰܓܺܝ ܒܪܺܝܟ ܕܰܠܥܽܘܕܪܳܢ ܟܳܐܶܐ ܒܰܢ<EOS>ܠܳܐ ܓܶܝܪ ܨܳܒܶܐ ܕܒܰܩܛܺܝܪܳܐ ܢܺܝܪܶܗ ܢܰܪܡܶܐ ܥܰܠ ܨܰܘܪܰܢ<EOS>ܝܰܗ̱ܒ ܠܰܢ ܐܰܬܪܳܐ ܘܶܐܫܬܰܥܠܶܝܢ ܕܳܡܐ ܕܰܡܪܰܕܢܰܢ ܘܶܐܣܬܰܓܰܦܢ<EOS>ܢܪܰܚܶܡ ܢܺܝܪܶܗ ܩܰܠܺܝܠܳܐ ܢܶܓܼܒܶܐ ܫܰܒܛܶܗ ܒܰܣܺܝܡܳܐ<EOS>ܢܝ̇ܳܚܰܢ ܣܰܓܺܝ ܡܠܳܐܳܐ ܠܰܢ ܕܒܰܩܛܺܝܪܶܗ ܗܳܝ ܢܺܝܚܽܘܬܳܐ<EOS>ܘܰܒܢܺܝܪܶܗ ܩܰܠܺܝܠܽܘܬܳܐ ܒܪܺܝܟ ܗ̱ܽܘ ܕܥܰܡܠܶܗ ܒܽܘܣܳܡܰܐ ܗ̱ܘ<EOS>ܥܳܠܡܳܐ ܟܽܠܶܗ ܐܰܝܟ ܓܽܘܫܡܳܐ ܒܟܽܘܪܗܳܢܳܐ ܪܰܒܳܐ ܢܦܼܰܠ ܗ̱ܘܳܐ<EOS>ܕܒܶܐܫܳܬܳܗ̇ ܕܚܰܢܦܽܘܬܳܐ ܐܶܫܬܰܚܰܢ ܘܰܡܼܪܰܥ ܘܰܢܦܼܰܠ<EOS>ܝܰܡܺܝܢܳܐ ܕܪ̈ܰܚܼܡܶܐ ܓܶܫܬܶܗ ܘܥܶܣܼܶܬ ܢܰܦܫܶܗ ܒܰܚܢܼܳܢܳܐ<EOS>ܦܶܣܩܼܰܬ ܒܰܥܓܰܠ ܚܰܢܦܽܘܬܳܐ ܕܗܼܺܝ ܗܺܝ ܥܶܠܼܰܬ ܟܽܘܪܗܳܢܶܗ<EOS>ܘܶܐܬܢܰܦܰܨ ܘܰܕܥܼܶܬ ܘܰܦܢܼܳܐ ܫܽܘܒܚܳܐ ܠܺܐܝܼܕܳܐ ܕܰܣܥܰܪܬܶܗ<EOS>ܬܶܫܬܰܝܰܢ ܐܰܪܥܳܐ ܒܝܰܘ̈ܡܰܝܟ ܕܰܚܙܳܬܳܟ ܕܰܡܠܼܶܐ ܫܰܝܢܐ ܐܰܢ̱ܬ<EOS>ܒܳܟ ܢܶܬܒ̈ܰܢܝܳܢ ܥܺܕ̈ܳܬܳܐ ܘܢ̈ܶܬܥܰܛܦܳܢ ܬܰܨܒܺܝ̈ܳܬܰܝܗܶܝܢ<EOS>ܘܢܶܬܦܰܬܚܽܘܢ ܒܗܶܝܢ ܣܳܦܼܪ̈ܰܝܗܶܝܢ ܘܢܶܣܬܰܕܪܽܘܢ ܦܳܬܽܘܪ̈ܰܝܗܶܝܢ<EOS>ܘܢܶܙܕܰܗܽܘܢ ܫܰܡܳܫܰܝ̈ܗܶܝܢ ܬܰܣܼܰܩ ܠܡܶܢܗܶܝܢ ܬܰܘܕܺܝܬܳܐ<EOS>ܪܺܝܫܺܝܬܳܐ ܠܡܳܪܶܐ ܫܰܝܢܳܐ ܒܪܺܝܟ ܕܰܡܢܰܚܶܡ ܥܶܗܰܕܬܰܢ<EOS>ܨܠܽܘܬܳܟ ܬܶܣܼܰܩ ܠܰܫܡܰܝܳܐ ܬܶܣܰܩ ܥܰܡܳܗ̇ ܬܰܪܥܽܘܬܳܐ<EOS>ܢܰܡܛܰܪ ܡܳܪܳܗ̇ ܕܰܫܡܰܝܳܐ ܛܳܒ̈ܳܬܶܗ ܥܰܠ ܒܺܝܼܫܽܘܬܰܢ<EOS>ܘܒܽܘ̈ܝܳܐܰܘܗ̱ܝ ܥܰܠ ܥܳܩ̈ܳܬܰܢ ܘܟܽܘܢܳܫܶܗ ܥܰܠ ܒܽܘܕܳܪܰܢ<EOS>ܢܥܺܝܪ ܛܢܳܢܼܶܗ ܥܰܡ ܚܽܘܒܶܗ ܚܶܣܕܰܢ ܬܶܬܒܰܥ ܟܺܐܢܽܘܬܶܗ<EOS>ܥܰܘܠܰܢ ܬܶܥܼܛܶܐ ܛܰܝܒܽܘܬܶܗ ܒܪܺܝܟ ܕܰܡܒܰܪܶܟ ܡܰܪܥܺܝܬܶܗ<EOS>ܕܟܳܗܢܳܐ ܘܡܰܠܟܳܐ ܩܰܕܡܳܝܳܐ ܐܰܝܟ ܒܰܚܕ̈ܳܕܶܐ ܨܺܝܪܺܝܢ ܗ̱ܘܰܘ<EOS>ܘܰܐܝܟ ܕܰܒ̈ܟܰܦܶܐ ܬܩܺܝܠܺܝܢ ܗ̱ܘܰܘ ܐܳܦ ܘܰܠܓܳܫ ܐܳܦ ܒܰܪ ܡܰܠܟܳܐ<EOS>ܕܡܰܟܺܝܟܺܝܢ ܗ̱ܘܰܘ ܘܰܒܗܰܝܠܶܝܢ ܢܕܰܡܽܘܢ ܐ̱ܚܪ̈ܳܝܳܐ ܠܰܚܕ̈ܳܕܶܐ<EOS>ܟܳܗ̈ܢܶܐ ܢܶܗܘܽܘܢ ܢܰܗܺܝܪ̈ܶܐ ܘܰܡܗܰܠܟܳܐ ܢܶܗܘܽܘܢ ܙܰܠܺܝ̈ܩܶܐ<EOS>ܐܳܦ ܕ̈ܰܝܳܢܶܐ ܙܰܗܪ̈ܺܝܪܶܐ ܒܪܺܝܟ ܗ̱ܽܘ ܕܰܐܢܗܰܪ ܢܰܦܫ̈ܳܬܰܢ<EOS>ܡܶܢ ܡܰܠܟܽܘܬܳܐ ܢܳܡܽܘ̈ܣܶܐ ܘܡܶܢ ܟܳܗܢܽܘܬܳܐ ܚܽܘ̈ܣܳܝܶܐ<EOS>ܕܢܰܪܟܶܢ ܬܰܪ̈ܬܰܝܗܶܝܢ ܣܰܢܝܳܐ ܗ̱ܝ ܕܢܰܥܙܶܢ ܬܰܪ̈ܬܰܝܗܶܝܢ ܩܰܫܝܳܐ ܗ̱ܝ<EOS>ܚܕܳܐ ܬܶܥܰܙ ܘܰܚܕܳܐ ܬܶܒܼܣܰܡ ܒܒܽܘܝܳܢܳܐ ܘܰܒܦܽܘܪܫܳܢܳܐ<EOS>ܕܶܚܠܳܐ ܒܪ̈ܰܚܡܶܐ ܬܶܬܡܰܙܰܓ ܬܗܶܐ ܟܳܗܢܽܘܬܰܢ ܒܰܣܺܝܡܳܐ<EOS>ܐܳܦ ܡܰܠܟܽܘܬܰܢ ܥܰܙܺܝܙܳܐ ܒܪܺܝܟ ܕܡܰܙܶܓ ܥܽܘܕܪ̈ܳܢܺܝܢ<EOS>ܢܨܰܠܽܘܢ ܟܳܗ̈ܢܶܐ ܥܰܠ ܡܰܠܟ̈ܶܐ ܕܢܶܗܘܽܘܢ ܫܽܘܪܳܐ ܠܐ̱ܢܳܫܽܘܬܳܐ<EOS>ܡܶܢ ܨܶܝܕ ܡܰܠܟ̈ܶܐ ܙܳܟܽܘܬܳܐ ܘܡܶܢ ܟܳܗ̈ܢܶܐ ܗܰܝܡܳܢܽܘܬܳܐ<EOS>ܙܳܟܽܘܬܳܐ ܢܶܬܢܰܛܰܪ ܦܰܓܪ̈ܶܐ ܘܗܰܝܡܳܢܽܘܬܳܐ ܢܰܦܫ̈ܳܬܳܐ<EOS>ܡ̈ܰܠܟܶܐ ܢܶܫܠܽܘܢ ܬܰܟܬܽܘܫܳܐ ܟܳܗ̈ܢܶܐ ܢܶܫܠܽܘܢ ܥܽܘܩܳܒܳܐ<EOS>ܕܪܺܝܫܳܐ ܘܩܺܐܪܣܳܐ ܢܶܬܒܰܛܰܠ ܒܪܺܝܟ ܝܰܠܕܶܗ ܕܰܡܫܶܝܢ ܟܽܠ<EOS>ܫܽܘܒܚܳܐ ܠܳܟ ܥܰܠ ܡܰܘܗܰܒܬܳܟ<EOS>