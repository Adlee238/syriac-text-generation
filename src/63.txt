ܡܲܪܒܲܥܪܘܿܒܼܬܵܐ ܕܚܲܫܵܐ<EOS><EOS>ܝܝܼܠܹܗ ܟܲܕ ܕܝܼܠܹܗ<EOS>ܡܸܐܡܪܵܐ ܕܥܸܣܪܝܢ ܘܫܲܒܥܵܐ<EOS>ܘܡܸܬܐ ܡܲܪܒܲܥܪܘܿܒܼܬܵܐ ܕܚܲܫܵܐ ܥܘܐ ܒܪܝܼܟ ܕܒܩܸܛܠܹܗ ܩܲܛܠܵܗ̇ ܠܲܚܛܝܼܬܼܵܐ<EOS>ܘܲܒܼܡܘܼܟܵܟܹܗ ܫܲܝܸܢ ܠܪ̈ܓܼܙܐ<EOS>ܐܲܚܲܝ̈<EOS>ܒܲܪܢܵܫܵܐ ܡܵܐܢܵܐ ܕܚܸܨܦܵܐ<EOS>ܕܣܝܼܡܵܐ ܒܹܗ ܣܝܼܡܲܬ ܚܲܝܹ̈ܐ<EOS>ܠܵܘ ܕܝܼܠܹܗ ܗ̤ܝ ܪܲܒܘܼܬܼܵܐ<EOS>ܐܸܠܵܐ ܕܚܲܝܠܐ ܕܥܵܒܼܘܿܕܹܗ<EOS>ܒܡܵܐܢܵܐ ܫܝܼܛܵܐ ܡܸܬܿܬܿܣܝܼ̈ܡܵܢ<EOS>ܝܩܝܼܪ̈ܬܵܐ ܕܒܹܝܬܼ ܐܵܕܵܡ<EOS>ܘܟܲܕ ܛܵܒܼ ܫܝܼܛܵܐ ܗ̄ܘ̣ ܒܲܟܼܝܵܢܹܗ<EOS>ܫܒܝܼܚ̇ܵܬܐ ܒܹܗ ܡܸܬܼܢܲܛܪ̈ܵܢ<EOS>ܒܡܵܐܢܵܐ ܕܢܩܐ ܐܲܬܒܼܪܵܐ<EOS>ܣܝܼܡܝܼܢ ܓܲܙ̈ܐ ܡܝܘ̈ܬܐ<EOS>ܘܒܦܓܪܢ ܡܵܘܠܸܕ ܚܲܫܹ̈ܐ<EOS>ܫܪܵܐ ܒܹܗ ܐܝܼܬܝܵܐ ܕܠܵܐ ܚܵܐܸܫ<EOS>ܚܸܨܦܵܐ ܫܝܼܛܵܐ ܒܲܪܢܫܵܐ<EOS>ܘܫܝܼܛ ܒܲܟܼܝܵܢܹܗ ܐܲܝܟ ܚܸܨܦܵܐ<EOS>ܘܲܕܗܵܘܹܐ ܥܘܼܡܪܵܐ ܠܒܵܪܘܿܝܹܗ<EOS>ܥܲܒܼܕܹܗ ܡܵܐܢܵܐ ܝܲܩܝܼܪܵܐ<EOS>ܫܒܚܼܝ ܗ̄ܘ̣ܵܐ ܘܲܦܐܹܐ ܬܘܼܩܵܢܹܗ<EOS>ܟܲܕܼ ܛܵܒܼ ܡܕܪܐ ܐܝܼܬܼܵܘܗܝ ܗ̄ܘ̣ܵܐ<EOS>ܘܕܫܡܲܥ ܡܸ̈ܠܹܐ ܕܢܵܟܼܘܿܠܹܗ<EOS><EOS>ܦܫܵܐ ܠܫܝܼܛܘܼܬܵܐ ܕܲܟܼܝܵܢܹܗ<EOS><EOS>ܠܐ ܒܣܡܬ̤ ܠܹܗ ܠܒܼܵܪܘܿܝܵܐ<EOS>ܕܢܲܗܸܠ ܒܝܼܫܵܐ ܒܬܘܼܩܵܢܹܗ<EOS>ܕܠܵܐ ܢܸܫܬܲܒܼܗܲܪ ܚܲܣܵܡܵܐ<EOS>ܕܒܚܲܝܠܹܗ ܚܲܣܢܹܗ ܠܐܵܕܼܵܡ<EOS>ܫܲܩܠܹܗ ܠܡܵܐܢܵܐ ܕܐܸܬܼܚܲܒܲܠ<EOS>ܕܡܸܕܪܹܗ ܕܐܵܕ̇ܡ ܡܵܘܝܬܵܐ<EOS>ܘܓܲܒܼܠܹܗ ܒܪܘܼܚܵܐ ܚܠܦ ܡܲܝ̈ܐ<EOS>ܕܢܼܗܘܹܐ ܫܲܪܝܼܪ ܬܘܼܩܸܢܹܗ<EOS>ܕܬܲܒܼܪܹܗ ܡܵܘܬܵܐ ܠܲܟܼܝܵܢܹܗ<EOS>ܘܚܲܒܸܠ ܫܘܼܪܵܐ ܕܨܘܼܪܵܬܹܗ<EOS>ܢܣܟܗ ܒܟܼܘܪܵܐ ܪܘܼܚܵܢܵܐ<EOS>ܕܠܵܐ ܢܸܫܚܲܬ̤ ܬܘܼܒܼ ܒܲܚܛܝܼܬܵܐ<EOS>ܫܲܩܠܹܗ ܠܨܲܠܡܲܗ ܒܵܪܘܿܝܵܐ<EOS>ܘܥܲܒܼܕܹܗ ܢܵܘܣܵܐ ܘܥܡ̣ܪ ܒܹܗ<EOS>ܕܠܵܐ ܢܸܫܬܲܠܲܛ ܚܲܣܵܡܵܐ<EOS>ܕܒܗܝܟܠ ܡܲܠܟܵܐ ܓܸܥܡܲܪ<EOS>ܚܲܕ ܡ̣ܢ ܓܸܢܣܵܐ ܕܡܵܝܘܿܬܹ̈ܐ<EOS>ܓܒܼܵܐ ܠܹܗ ܐܝܼܬܼܝܵܐ ܘܥܡ̣ܪ ܒܹܗ<EOS>ܘܲܒܼܪܘܼܟܵܒܼܵܐ ܕܬܘܼܩܵܢܹܗ<EOS>ܐܣܪܗ ܠܚܘܼܒܵܗ̇ ܕܲܒܼܪܝܼܬܼܵܐ<EOS>ܘܡܸܢܹܗ ܕܡܸܕܪܵܐ ܕܒܹܝܬܼ ܐܵܕܵܡ<EOS>ܪܲܟܼܒܼ ܨܲܠܡܵܐ ܐܲܝܟ ܐܵܕܵܡ<EOS>ܘܓܼܡܪܗ ܒܚܲܫܹ̈ܐ ܕܡܝܘ̈ܬܐ<EOS>ܒܝܲܕ ܚܲܝܠܵܐ ܕܐܲܠܵܗܘܼܬܹܗ<EOS>ܒܝܲܕ ܚܲܝܵܠܐ ܕܪܘܼܚܵܐ ܓܲܒܼܠܹܗ<EOS>ܕܠܵܐ ܙܪܥܵܐ ܕܫܵܘܬܵܦܘܼܬܼܵܐ<EOS>ܕܢܸܗܘܹܐ ܕܵܡܹܐ ܒܟܼܠܡܸܕܹܡ<EOS>ܠܐ̇ܕܵܡ ܨܲܠܡܵܐ ܩܲܕܡܵܝܵܐ<EOS>ܕܐܝܟܢܐ ܕܒܝܲܕ ܐܵܕܼܵܡ<EOS>ܥܲܠ ܡܵܘܬܵܐ ܘܚܲܒܸܠ ܓܸܢܣܹܗ<EOS>ܒܐܵܕܼܵܡ ܨܲܠܡܵܐ ܬܪܲܝܢܐ<EOS>ܢܸܫܪܹܐ ܟܒܝܼ̈ܫܹܐ ܡ̣ܢ ܡܵܘܬܵܐ<EOS>ܒܟܼܠܗܹܝܢ ܕܐܵܕܵܡ ܐܸܫܬܵܘܬܲܦ<EOS>ܒܲܪܢܫܵܐ ܐܵܕܼܵܡ ܕܲܬܼܪܹܝܢ<EOS>ܘܡ̣ܢ ܕܐܸܬܬܲܣܝܼ ܒܝܲܕܼ ܚܲܫܹ̈ܐ<EOS>ܦܪܲܩ ܡ̣ܢ ܡܵܘܬܵܐ ܠܡܵܝܘ̈ܬܹܐ<EOS>ܬܫܥܵܐ ܝܪ̈ܚܝܼܢ ܐܲܝܟ ܛܲܟܼܣܵܐ<EOS>ܒܟܲܪܣܵܐ ܕܒܸܣܪܵܐ ܡܕܲܝܲܪܘܵܐ<EOS>ܘܒܚܸܒܼܠܹ̈ܐ ܘܚܫ̈ܐ ܕܝܠܕܵܐ<EOS>ܕܢܲܚ ܡ̣ܢ ܟܲܪܣܵܐ ܕܝܵܠܸܕܬܹܗ<EOS>ܝܢܸܩ ܚܲܠܒܼܵܐ ܐܲܝܟ ܫܲܒܼܪܵܐ<EOS>ܕܢܚܘܹܐ ܕܒܲܪ ܓܸܢܣܲܢ ܗ̄ܘ̣<EOS>ܘܩܲܕܲܒܼ ܕܒܼܚܹ̈ܐ ܐܲܝܟ ܟܠܢܵܫ<EOS>ܕܢܸܦܪܘܿܠ ܩܘܼܒܵܠ ܛܲܝܒܲܘܼܬܼܵܐ<EOS>ܐܲܪܡܝܼ ܓܙܘܼܪܬܵܐ ܥܲܠ ܦܲܓܼܪܹܗ<EOS>ܕܢܸܫܬܲܪܪ ܒܹܗ ܡܘܼܠܟܵܢܵܐ<EOS>ܕܢܸܗܘܘܿܢ ܥܲܡܹ̈ܐܗ ܝܪ̈ܘܬܐ<EOS>ܒܗܘܼܬܪܵܐ ܕܒܘܪ̈ܟܵܬܹܗ ܕܐܲܒܼܪܵܡ<EOS>ܐܸܬܼܪܒܝܼ ܐܲܝܟ ܝܠܘܼܕܵܐ<EOS>ܕܝܠܘܼܕܵܐ ܗ̄ܘ̣ܵܐ ܒܫܪܪܐ<EOS>ܘܒܼܝܲܕ ܚܲܝܠܵܐ ܕܛܲܝܒܘܼܬܵܐ<EOS>ܬܸܐܕܲܪܓ ܠܲܓܼܡܝܼܪܘܼܬܵܐ<EOS>ܩܪܸܒܼ ܠܲܟܼܡܵܕܵܐ ܕܲܒܼܡܲܝ̈ܵܐ<EOS>ܕܢܸܕܪܘܿܫ ܐܘܼܪܚܵܐ ܠܡܝܘ̈ܬܹܗ<EOS>ܘܟܲܕ ܕܟܼܝܵܐ ܗ̄ܘ̣ܵܐ ܒܲܩܢܘܿܡܹܗ<EOS>ܕܟܼܝܼ ܛܲܡ̈ܐܹܐ ܒܲܩܢܘܿܡܹܗ ܒܲܥܡܵܕܹܗ<EOS>ܥܲܡܹܗ ܗ̄ܘ̣ܵܐ ܡ̣ܢ ܫܘܼܪܵܝܵܐ<EOS>ܡܸܠܬܹܗ ܕܐܲܒܼܵܐ ܚܝܼܕܵܝܵܐ<EOS>ܥܲܡܹܗ ܗ̄ܘ̣ܵܐ ܘܒܹܗ ܥܡ̇ܪ ܗ̄ܘ̣ܵܐ<EOS>ܘܠܵܐ ܡܫܵܘܬܲܦ ܗ̄ܘ̣ܵܐ ܒܡܵܟܬܹ̈ܐ<EOS>ܗܘ̤ ܒܲܟܼܝܢܹܗ ܪܵܒܸܐ ܗ̄ܘ̣ܵܐ<EOS>ܒܚܸܟܡܬܐ ܘܲܒܼܛܲܝܒܲܘܼܬܵܐ<EOS>ܘܐܝܼܬܝܵܐ ܒܕܝܼܠܹܗ ܡܩܵܘܹܐ ܗ̄ܘ̣ܵܐ<EOS>ܕܠܵܬ ܫܘܼܓܼܢܵܝܵܐ ܘܫܘܼܚܠܵܦܵܐ<EOS>ܥܲܡ ܐ̄ܢܫܐ ܡܬܗܦܟ ܗ̄ܘ̣ܵܐ<EOS>ܒܪܢܫܵܐ ܐܕܼܵܡ ܕܬܪܹܝܢ<EOS>ܕܢܦܢܹܐ ܠܐ̄ܢܫܐ ܡ̣ܢ ܛܘܿܥܝܲ<EOS>ܠܝܲܕ ܥܬܐ ܕܚܲܝܹ̈ܐ ܕܐܵܘܒܸܕܘ<EOS>ܠܟܐܒܹ̈ܐ ܕܦܲܓܼܪܵܐ ܡܲܐܣܹܐ ܗ̄ܘ̣ܵܐ<EOS>ܕܠܵܐ ܣܲܡܡܵܢܹ̈ܐ ܐ̄ܢܵܫܝܹ̈ܐ<EOS>ܘܡܘܼܡܹ̈ܐ ܕܢܲܦܫܵܐ ܡܕܲܟܹܐ ܗ̄ܘ̣ܵܐ<EOS>ܒܚܲܝܠܵܐ ܕܪܘܼܚܵܐ ܩܲܕܝܼܫܵܐ<EOS>ܒܛܝܢܐ ܡܥܲܘܪ ܒܒ̈ܬܐ<EOS>ܥܝܢܹ̈ܐ ܦܵܬܲܚ ܕܣܲܡܵܝ̈ܐ<EOS>ܘܡ̣ܢ ܢܲܚ̈ܬܹܐ ܕܥܲܠ ܗܲܕܡܵܘ̈ܗܝ<EOS>ܡܡܲܚܬܐ ܩܢܬ̤ ܚܘܼܠܡܵܢܵܐ<EOS>ܝܲܗ̄ܒ̣ ܠܲܚܓܼܝܼܪܹ̈ܐ ܗܲܕܡܹ̈ܐ<EOS>ܘܠܡܫܪ̈ܝܐ ܗܠܪܬܹ̈ܐ<EOS>ܘܦܬܲܚ ܐܸܕܢܹ̈ܐ ܣܟܝܼܪ̈ܵܬܐ<EOS>ܘܨܵܬܼ ܚܲܠܝܘܼܬܵܐ ܕܦܸܬܓܵܡܵܘ̈ܗܝ<EOS>ܠܟܸܐܒܹ̈ܐ ܓܠ̈ܝܐ ܪܵܕܸܦ ܗ̄ܘ̣ܵܐ<EOS>ܘܚܵܘܒܹ̈ܐ ܟܣܲܝܵ̈ܐ ܡܲܐܣܹܐ ܗ̄ܘ̣ܵܐ<EOS>ܘܒܓܠܝ̈ܬܐ ܡܚܵܬܹܐ ܗ̄ܘ̣ܵܐ<EOS>ܕܫܲܠܝܼܛ ܗ̄ܘ̣ ܥܲܠ ܟܲܣܝ̈ܬܐ<EOS>ܠܡܵܘܬܵܐ ܒܩܵܠܵܐ ܦܲܩܕ ܗ̄ܘ̣ܵܐ<EOS><EOS>ܕܢܦܢܹܐ ܠܡܝܼ̈ܬܹܐ ܕܒܼܠܥ<EOS>ܘܲܒܼܚܘܼܬܵܡܵܐ ܕܦܸܬܼܓܵܡܵܘ̈ܗܝ<EOS>ܡܝܼ̈ܬܐ ܠܚ̈ܝܐ ܦܵܢܹܝܢ ܗ̄ܘ̣ܵܘ<EOS>ܡܝ̈ܬܐ ܠܬܵܬܼܵܐ ܕܐܸܬܼܢܚܲܡܘ<EOS>ܣܵܗܕܹ̈ܐ ܗܘ̤ܘ ܠܹܗ ܫܲܪܝܼܪܹ̈ܐ<EOS>ܟܲܕ ܩܵܠܹܝܢ ܥܲܠ ܢܘܼܚܵܡܵܐ<EOS>ܕܡܼܟܹܝܠ ܡܵܘܬܵܐ ܒܵܛܹܠ ܠܹܗ<EOS>ܠܕܲܝܘܹ̈ܐ ܒܡܸܠܬܹܗ ܪܵܕܹܦ ܗ̄ܘ̣ܵܐ<EOS>ܕܲܢܫܲܢܘܿܢ ܡ̣ܢ ܥܘܼܡܪ̈ܲܝܗܘܿܢ<EOS>ܟܲܕ ܩܵܥܹܝܢ ܠܹܗ ܡܵܪ̈ܘܿܕܹܐ<EOS>ܕܠܵܐ ܢܫܲܢܸܩ ܠܲܢ ܒܲܪܕܘܝܼܕ<EOS>ܐܵܦ ܗܸܢܘܿܢ ܟܲܕܼ ܠܵܐ ܨܵܒܹܝܢ<EOS>ܩܲܕܸܡܘ ܐܲܟܼܪܸܙܘ ܫܘܼܠܛܵܢܹܗ<EOS>ܕܲܥܬܝܼܕ ܕܢܸܬܿܬܿܒܲܥ ܟܲܣܝ̈ܬܐ<EOS>ܒܕܝܼܢܐ ܟܹܐܢܵܐ ܕܒܘܼܚܵܪܢܹܗ<EOS>ܒܚܘܼܠܡܵܢܵܐ ܕܦܲܓܼܪܵܐ ܚܵܘܝܼ<EOS>ܕܐܵܦ ܚܵܘܒܹ̈ܐ ܕܐ̄ܢܵܫܵܐ ܡܲܐܣܹܐ<EOS>ܘܲܒܼܗܝܼ̈ܬܐ ܬܠܬܵܐ ܕܐܩܝܼܡ<EOS>ܩܝܵܡܬܼܵܐ ܐܲܟܼܪܸܙ ܠܲܫܒܼܝܼܪܹ̈ܐ<EOS>ܒܕܲܝܘܹ̈ܐ ܕܪܕܦ ܡ̣ܢ ܐ̄ܢܫܐ<EOS>ܫܪ̣ܵܝܗܝ ܠܫܘܼܠܛܵܢܹܗ ܕܢܲܟܼܝܼܠܵܐ<EOS>ܘܐܲܦܢܝܼ ܫܒܝܼܬܹܗ ܕܫܲܒܵܝܵܐ<EOS>ܒܐ̄ܢܵܫܵܐ ܕܐܲܥܕܝܼ ܡ̣ܢ ܐܝܼܕܵܘ̈ܗܝ<EOS>ܩܥܵܐ ܚܲܣܵܡܵܐ ܘܐܸܬܼܡܲܪܡܲܪ<EOS>ܘܐܲܙܥܸܩ ܘܐܲܝܸܠܸܠ ܒܲܒܼܟܼܵܬܼܵܐ<EOS>ܕܓܢ̄ܒܿܪܵܐ ܢܦܲܩ ܠܲܩܪܵܒܼܵܐ<EOS>ܕܢܥܕܹܐ ܫܒܝܼܬܹܗ ܕܫܲܒܵܝܵܐ<EOS>ܟܲܢܸܫ ܚܲܝܠܵܐ ܕܫܘܼܠܛܵܢܹܗ<EOS>ܛܪܘܼܢܵܠ ܠܘܩܒ̣ܵܠ ܙܲܟܵܝܵܐ<EOS>ܟܲܕ ܣܒ̇ܪ ܗ̄ܘ̣ܵܐ ܕܚܵܣܸܢ ܠܹܗ<EOS>ܒܝܲܕܼ ܡܵܘܬܐ ܠܡܲܚܹܐ ܡܝܼ̈ܬܹܐ<EOS>ܒܲܩܪܵܒܼܵܐ ܕܠܘܼܩܒܼܵܠ ܐܵܕܼܵܡ<EOS>ܚܸܘܝܵܐ ܠܒܸܫ ܙܲܝܢܵܐ ܘܐܲܩܪܸܒܼ<EOS>ܘܗܵܫܵܐ ܠܘܼܩܒܵܠ ܦܪܘܿܩܲܢ<EOS>ܒܐܵܕܼܵܡ ܐܲܩܪܸܒܼ ܥܲܡ ܐܵܕܼܵܡ<EOS>ܒܢܲܝ̈ ܐܲܒܼܪܗܵܡ ܕܐܸܬܚܲܪܲܪܘ<EOS>ܡ̣ܢ ܥܲܒܼܕܘܼܬܼܵܐ ܕܡܸܨܪ̈ܝܹܐ<EOS>ܙܝܼܢܵܐ ܗܘ̤ܵܘ ܠܹܗ ܠܲܢܟܼܝܼܠܵܐ<EOS>ܘܲܠܒܸܫ ܘܐܲܩܪܸܒܼ ܥܲܡ ܡܵܪܲܢ<EOS>ܒܥܹܐܕܵܐ ܕܦܸܨܚܵܐ ܫܓܼܫ ܐܸܢܘܿܢ<EOS>ܛܪܘܢܐ ܠܦܠܚ̈ܐ ܕܓܼܒܼܐ ܠܹܗ<EOS>ܕܲܢܣܲܝܥܘܼܢܵܝܗܝ ܡܲܪ̈ܚܹܐ<EOS>ܒܝܲܕܼ ܣܲܝ̈ܦܹܐ ܕܠܫܵܢܲܝ̈ܗܘܿܢ<EOS>ܦܲܥ̈ܠܹܐ ܗܘ̣ܘ ܠܹܗ ܠܲܢܟܝܼܠܵܐ<EOS>ܒܢܲܝ̈ ܐܵܪܲܡ ܠܘܼܩܒܼܵܠ ܐܵܕܼܵܡ<EOS>ܘܫܲܡܠܝܼ ܪܸܓܼܬܹܗ ܒܐܝܼܕܲܝ̈ܗܘܿܢ<EOS>ܐܲܝܟ ܕܒܚܘܝܵܐ ܠܘܵܬ ܐܵܕܼܵܡ<EOS>ܠܵܘ ܕܝܼܠܹܗ ܗ̄ܘ̣ܵܐ ܨܒܼܝܵܢܵܐ<EOS>ܕܒܥܹܕܵܐ ܢܸܣܥܹܐ ܠܩܸܛܠܵܐ<EOS>ܡܫܝܼܚܵܐ ܫܲܡܠܝܼ ܒܲܥܒܼܵܕܵܐ<EOS>ܡܕܿܒܼܪܵܢܘܼܬܵܐ ܕܐ̄ܢܵܫܘܼܬܹܗ<EOS>ܒܥܹܐܕܵܐ ܝܲܗ̣ܒܼ ܢܲܦܫܹܗ ܠܕܒܸܚܵܐ<EOS>ܕܢܸܚܙܘܿܢ ܡܵܘܬܹܗ ܣܲܓܼܝ̈ܐܹܐ<EOS>ܕܡܵܐ ܕܡܸܬܼܢܲܚܲܡ ܡ̣ܢ ܩܲܒܼܪܵܐ<EOS>ܢܸܗܘܘܿܢ ܣܵܗܕ̈ܐ ܕܢܘܼܚܵܡܹܗ<EOS>ܠܕܒܼܚܵܐ ܕܦܸܨܚܵܐ ܐܸܬܛܲܝܲܒܼ<EOS>ܐܸܡܪܹܗ ܚܲܝܵܐ ܕܐܲܠܵܗܵܐ<EOS>ܕܒܝܲܕܼ ܕܒܼܚܵܐ ܕܲܩܢܘܿܡܹܗ<EOS>ܢܪܥܐ ܠܥܠܡܵܐ ܥܲܡ ܡܵܪܹܗ<EOS>ܥܒܲܕ ܦܸܨܚܵܐ ܐܲܝܟ ܢܵܡܘܿܣܵܐ<EOS>ܘܓܠ̣ܐ ܒܦܸܨܚܵܐ ܥܲܠ ܦܸܨܚܹܗ<EOS>ܘܲܦܠܸܓܼ ܦܓܼܕܲܗ ܠܬܲܠܡܝܼܕܼܵܘ̈ܗܝ<EOS>ܪܗܒܘܢ ܚܲܝܹ̈ܐ ܠܡܝܘ̈ܬܐ<EOS>ܒܥܒܕܵܐ ܚܵܘܝܼ ܚܘܼܒܹܗ<EOS>ܒܲܪ ܐܵܕܼܵܡ ܠܲܒܢܲܝ̈ ܓܸܢܣܹܗ<EOS>ܕܝܼܵܗܒܹܗ ܠܦܲܓܼܪܹܗ ܡܹܐܟܘܠܬܐ<EOS>ܩܕܼܵܡ ܚܲܫܵܐ ܕܲܨܠܝܼܒܼܘܼܬܹܗ<EOS>ܐܸܬܢܲܒܝܼ ܥܲܠ ܕܥܬܼܝ̈ܕܵܢ<EOS>ܥܲܠ ܚܲܫܹܗ ܘܥܲܠ ܡܘܼܟܵܟܹܗ<EOS>ܘܓܼܠܐ ܘܒܲܕܸܩ ܥܲܠ ܢܸܟܼܠܹܗ<EOS>ܕܝܼܗܘܼܕܵܐ ܡܫܠܸܡ ܪܲܒܹܗ<EOS>ܒܚܲܝܵܠܐ ܕܪܘܼܚܵܐ ܐܸܬܿܥܲܙܲܙ<EOS>ܥܲܠ ܒܝܼܫܘܼܬܹܗ ܕܡܲܪܵܚܵܐ<EOS>ܕܠܵܐ ܦܸܟܗܲܬ̤ ܡܲܪܝܼܪܘܼܬܹܗ<EOS>ܒܚܲܠܝܘܼܬܗ ܕܐ̄ܪܵܙܵܐ ܕܢܲܣܲܒܼ<EOS>ܥܒܼܕܹܗ ܒܐ̄ܪܙܵܐ ܫܵܘܬܵܦܵܐ<EOS>ܘܠܵܐ ܦܵܫ ܡ̣ܢ ܪܸܢܝܹܗ ܕܩܸܛܠܵܐ<EOS>ܐܲܫܝܼܓ ܪܸ̈ܓܼܠܵܘܗܝ ܡܲܚܹܐ ܟܠ<EOS>ܘܠܵܐ ܐܬܟܚܲܕ ܛܵܠܘܿܡܵܐ<EOS>ܝܵܕܲܥ ܗ̄ܘ̣ܵܐ ܠܹܗ ܠܲܢܟܼܝܼܠܵܐ<EOS>ܩܕܼܵܡ ܓܲܒܼܝܘܼܬܹܗ ܕܩܛܘܿܠܵܐ ܗ̄ܘ̣<EOS>ܘܛܲܠܢܹܗ ܒܚܘܼܒܹܗ ܒܲܣܝܼܡܵܐ<EOS>ܘܠܵܐ ܦܲܪܣܝܼ ܠܢܟܼܝܼܠܘܼܬܹܗ<EOS>ܒܠܸܠܝܵܐ ܢܦܲܩ ܗ̄ܘ̣ܵܐ ܙܹܐܦܵܢܵܐ<EOS>ܕܢܫܠܡ ܪܲܒܹܗ ܠܡܲܪ̈ܵܚܹܐ<EOS>ܕܢܟܼܝܼܠܵܐ ܡܲܪܗܼܒܼ ܗ̄ܘ̣ܵܐ ܠܹܗ<EOS>ܕܢܸܓܼܡܘܿܪ ܒܐܝܼܕܵܘ̈ܗܝ ܨܒܼܝܵܢܹܗ<EOS><EOS>ܪܓܼܝܼܓܼ ܗ̄ܘ̣ܵܐ ܠܩܛܠܹܗ ܚܣܵܡܵܐ<EOS>ܩܕܲܡ ܝܵܘܡܵܐ ܕܝܼܠܝܼܕܘܼܬܹܗ<EOS>ܘܒܝܗܘܼܕܵܐ ܐܲܝܟ ܡܨܥܝܵܐ<EOS>ܐܲܝܬܝܼ ܠܓܸܠܝܵܐ ܬܲܪܥܝܼܬܹܗ<EOS>ܗܘ̤ܵܐ ܝܗܘܼܕܵܐ ܐܲܝܟ ܐܲܝܟ ܐܝܼܙܓܲܕܵܐ<EOS>ܠܐܵ ܟܼܠܩܲܪܨܵܐ ܚܲܣܡܵܐ<EOS>ܘܫܲܕܪܹܗ ܠܟܸܢܫܵܐ ܕܡܲܪ̈ܚܹܐ<EOS>ܕܢܨܘܕܘܢ ܚ̈ܝܐ ܠܡܵܘܬܐ<EOS>ܒܛܝܼ̈ܡܹܐ ܙܲܒܼܢܹܗ ܓܲܢܵܒܵܐ<EOS>ܠܙܵܒܸܢ ܥܵܠܡܹ̈ܐ ܡ̣ܢ ܡܵܘܬܵܐ<EOS>ܫܩ݂ܲܠ ܛܝܼܡܵܘ̈ܗܝ ܡܲܚܢܘܼܩܝܼܬܐ<EOS>ܘܙܲܒܸܢ ܚܲܝܹ̈ܐ ܠܒܹܝܬܼ ܡܝܼ̈ܬܐ<EOS>ܐܘ ܡܙܒ̇ܢ ܚ̈ܝܐ ܠܡܵܘܬܵܐ<EOS>ܕܠܵܐ ܚܵܫܸܒ ܘܐܟܢ ܙܒܢ<EOS>ܝܲܗ̣̄ܒ ܡܘܗܲܒܼܬܵܐ ܕܠܵܐ ܦܸܚܡܵܐ<EOS>ܘܲܫܩܲܠ ܛܝܼܡܹ̈ܐ ܙܠܝܠܐ<EOS>ܒܬܠܬܝܼܢ ܕܟܸܣܦܵܐ ܘܲܒ̇ܢܹܗ<EOS>ܠܲܡܚܲܪܪܵܢܹܗ ܕܟܼܝܼܵܢܲܢ<EOS>ܘܫܠܡܲܬ̤ ܡܸܠܬܹܗ ܕܢܒܝܼܵܐ<EOS>ܕܚ̣ܙܵܐ ܒܪܘܼܚܵܐ ܩܕܼܵܡ ܕܵܪܹ̈ܐ<EOS>ܫܲܡܠܝܼ ܟܠܗܹܝܢ ܒܲܩܢܘܿܡܹܗ<EOS>ܡܲܚܹܐ ܟܠ ܡܸܛܠ ܟܠܐ<EOS>ܘܐܸܬܼܢܲܒܝܼ ܥܲܠ ܡܘܼܟܵܟܹܗ<EOS>ܘܥܲܠ ܨܒܼܝܵܢܵܐ ܕܬܲܠܡܝܼܕܵܘ̈ܗܝ<EOS>ܟܠܟܼܘܿܢ ܠܲܡ ܡܬܟܫܠܝܼܢ ܐ̄ܢܬܘܿܢ<EOS>ܡܵܐ ܕܲܩܪܸܒܼ ܙܲܒܼܢܵܐ ܕܚܲܫܵܐ<EOS>ܘܫܵܒܼܩܝܼܬܘܿܢ ܠܝܼ ܒܲܠܚܘܿܕܲܝ<EOS>ܘܠܵܐ ܡܥܲܙܝܼܬܘܿܢ ܒܐܘܼܠܨܢܲܝ̈<EOS>ܒܚܘܼܒܹܗ ܫܸܡܥܘܿܢ ܐܸܫܬܲܒܼܗܲܪ<EOS>ܘܲܠܚܵܬܿ ܡܵܪܲܢ ܐܡ̣ܪ ܗ̄ܘ̣ܵܐ<EOS>ܕܠܵܐ ܡܸܡܬܘܿܡ ܟܵܦܪ ܐ̄ܢܵܐ ܒܵܟ<EOS>ܘܠܵܐ ܡܲܫܦܸܠ ܐ̄ܢܵܐ ܩܕܼܵܡ ܚܲܫܹ̈ܐ<EOS>ܒܲܐܡܹܝܢ ܚܲܬܸܡ ܡܚܐ ܟܠ<EOS>ܠܘܵܬܼ ܫܘܼܒܵܗ̇ ܪܹܗ ܕܚܲܡܝܼܡܵܐ<EOS>ܕܲܬܠܵܬܼ ܙܲܒܼܢܝܼܢ ܡܬܪܦܐ ܐܲܢ̄ܬ<EOS>ܒܟܼܦܘܪܝܵܐ ܒܥܸܕܲܢ ܚܲܫܹ̈ܐ<EOS>ܚܵܘܝܼ ܐܸܢܘܿܢ ܠܬܿܠܡܝܼܕܵܘ̈ܗܝ<EOS>ܕܚܲܫܵܐ ܒܨܒܝܵܢܹܗ ܣܒ̇ܠ<EOS>ܘܠܵܐ ܗ̄ܘ̣ܵܐ ܩܛܝܼܪܵܬ ܥܵܨܐ ܠܹܗ<EOS>ܠܘܵܬܼ ܡܘܼܟܵܟܹܗ ܕܲܨܠܝܼܒܼܵܐ<EOS>ܩܘܡܘ ܠܲܡ ܢܵܐܙܲܠ ܐܸܡܲܪ ܗ̄ܘ̣ܵܐ<EOS>ܟܲܕ ܩܪܸܒܼ ܠܹܗ ܙܒܼܢܵܐ ܕܚܲܫܵܐ<EOS>ܟܲܕ ܡܘܼܕܲܥ ܕܲܒܼܨܒܝܵܢܹܗ<EOS>ܝ̇ܗܒ ܢܲܦܫܹܗ ܠܐܚܘܼܪ̈ܘܗܝ<EOS>ܢܦ݂ܲܩ ܕܢܨܠܹܐ ܒܲܠܚܘܿܕܵܘܗܝ<EOS>ܘܲܕܒܲܪ ܥܲܡܹܗ ܠܬܲܠܡܝܼܕܵܘ̈ܗܝ<EOS>ܕܒܲܨܠܘܿܬܹܗ ܢܲܐܠܸܦ ܐܸܢܘܿܢ<EOS>ܕܚܵܫܚܝܢ ܪ̈ܲܚܡܹܐ ܒܐܘܼܠܨܵܢܵܐ<EOS>ܬܠܵܬ ܙܲܒܼܢܝܼ̈ܢ ܨܠܝܼ ܒܚܲܫܵܐ<EOS>ܘܗܵܕܹܐ ܐܸܡ݂ܪ ܒܲܨܠܘܿܬܹܗ<EOS>ܕܐܸܢܗܘ̤ ܕܡܵܨܝܵܐ ܠܵܐ ܐܸܫܬܝܼܘܗܝ<EOS>ܠܟܵܣܹܗ ܕܡܵܘܬܵܐ ܒܵܠܘܿܥܵܐ<EOS>ܒܚܲܫܵܐ ܨܲܠܝܼ ܦܵܘܿܩܲܢ<EOS>ܩܕܼܵܡ ܚܲܫܹܗ ܐܲܝܟ ܚܵܫܘܿܫܵܐ<EOS>ܘܩܸܛܪܬ̤ ܕܘܼܥܬܼܵܐ ܕܗܲܕܵܡܵܘ̈ܗܝ<EOS>ܡ̣ܢ ܣܘܼܪܵܕܹܗ ܕܨܲܒܝܼܒܼܵܐ<EOS>ܐܸܬܼܚܘܝܼ ܠܹܗ ܡ̣ܢ ܫܡܲܝܵܐ<EOS>ܡܠܐܟܼܵܐ ܕܡܝܲܚܠ ܠܹܗ<EOS>ܕܠܵܐ ܢܫܦܠ ܒܹܗ ܒܐܓܼܘܿܢܵܐ<EOS>ܕܙܟܼܘܬܵܐ ܢܵܣܸܒܼ ܡܸܢܹܗ<EOS>ܒܩܵܠܹ̈ܐ ܕܡܠܹܝܢ ܠܘܼܒܵܒܼܵܐ<EOS>ܡܚܲܝܸܠ ܗ̄ܘ̣ܵܐ ܠܹܗ ܡܠܐܟܼܵܐ<EOS>ܪܘ<EOS>ܐ ܕܟܵܣܹܗ ܕܡܘܬܼܵܐ ܝ̇ܒܗ ܠܵܟ<EOS>ܟܠܝܼܠܵܐ ܒܵܬܼܪܸ ܙܵܟܘܿܬܵܟ<EOS>ܠܵܐ ܬܲܫܦܸܠ ܒܡܚ̈ܠܬܐ<EOS>ܒܸܣܪܢܵܐ ܓܸܢܣܹܗ ܕܐܵܕܼܵܡ<EOS>ܕܠܲܫܒܝܼܚ̈ܬܐ ܡܩܲܪܸܒ ܠܵܟ<EOS>ܨܠܝܼܒܵܐ ܒܫܘܼܠܵܡ ܐܵܓܘܿܢܵܟ<EOS>ܣܲܝܒܵܪ ܚܲܫܹ̈ܐ ܚܵܫܘܿܫܵܐ<EOS>ܘܐܸܫܬܝܼ ܟܵܣܵܠ ܕܒܹܝܬܼ ܐܵܕܼܵܡ<EOS>ܕܠܲܪܘܡܵܐ ܡܸܬܥܲܠܹܐ ܐܲܢ̄ܬܿ<EOS>ܒܵܬܲܪ ܚܲܫܵܐ ܘܡܘܼܟܵܟܼܵܐ<EOS>ܢܹܐܬܘܢ ܗܫܐ ܛܥ̈ܝܐ<EOS>ܐܸܘܛܸܝܟܹܐ ܘܡܢܘ̈ܬܐ<EOS>ܘܲܢܚܵܘܘܿܢ ܐܲܝܟ ܕܡܥܵܕܝܢ<EOS>ܨܠܘܿܬܵܐ ܘܚܲܫܵܐ ܕܡ̇ܢ ܐܸܢܘܿܢ<EOS>ܡܲܢܘ̣ ܕܨܲܠܝܼ ܩܕܼܵܡ ܚܲܫܵܐ<EOS>ܚܲܟܝܼܡܵܐ ܚܲܣܝܼܪ ܗܵܘܢܵܐ<EOS>ܘܠܲܡ̇ܢ ܚܲܝܸܠ ܪܘܼܚܵܫܵܐ<EOS>ܓܠܝܼ ܘܒܲܕܸܩ ܠܝܼ ܣܘܼܟܵܠܟ<EOS>ܝܵܪܲܥܢܵܐ ܐܲܝܟ ܕܡܥܕ ܐܲܢ̄ܬܿ<EOS>ܠܪܵܘܡܵܐ ܕܠܲܥ̣ܠ ܣܵܠܸܩ ܐܲܢ̄ܬܿ<EOS>ܘܠܐܝܼܬܝܵܐ ܡܸܠܬܼܵܐ ܕܡ̣ܢ ܐܲܒܼܵܐ<EOS>ܠܚܲܫܵܐ ܡܬܲܚܬܹܐ ܓܘܼܪܦܵܟ<EOS>ܐܘ ܓܘܼܢܚܐ ܕܠܵܐ ܡܸܬܡܲܠܲܠ<EOS>ܐܘ ܥܘ̣ܠܐ ܕܠܵܐ ܡܸܬܼܚܲܣܹܐ<EOS>ܕܚܝܼܠܵܐ ܕܐܲܚܝܼܕ ܠܲܒܼܪܝܼܬܼܵܐ<EOS>ܡܚܝܼܠܵܐ ܥܲܒܼܕܘܼܗܝ ܒܐܵܓܼܘܿܢܵܐ<EOS>ܐܘܿ ܨܒܼܝܵܢܵܐ ܡܲܪܚܵܐ<EOS>ܕܟܼܡܵܐ ܐܲܡܪܲܚ ܘܐܸܫܠܲܥܠܝܼ<EOS>ܕܗܘ̇ ܕܥܒܲܕ ܪܘܼܚ ܡܲܠܲܐܟܵܘ̈ܗܝ<EOS><EOS>ܡ̣ܢ ܥܝܼܪܵܐ ܡܸܬܚܲܝܲܠ ܗ̄ܘ̣ܵܐ<EOS>ܠܡܲܢܘ ܡܨܲܠܹܐ ܗ̄ܘ̣ܵܐ ܡܸܠܬܵܐ<EOS>ܐܘ ܕܲܓܠܝܼܙ ܡ̣ܢ <EOS> ܒܘܼܝܵܢܵܐ<EOS>ܕܫܘܼܠܛܵܢܵܐ ܩܢܐ ܒܐܝܼܬܘܼܬܵܐ<EOS>ܒܲܕܡܘܼܬܼ ܐܲܒܼܵܐ ܝܵܠܘܿܕܹܗ<EOS>ܐܲܝܟܵܢ ܐܲܫܠܸܦ ܡ̣ܢ ܚܲܫܹ̈ܐ<EOS>ܗܘ̇ ܚܲܝܠܵܐ ܕܛܥܝܼܢ ܛܠܵܐ<EOS>ܘܥܘܼܕܪܢܵܐ ܠܡ̇ܢ ܫܵܐܸܠ ܗ̄ܘ̣ܵܐ<EOS>ܗܘ̇ ܝܵܗܘܒܼܵܐ ܕܛܒ̈ܬܐ<EOS>ܡ̇ܢ ܣܲܝܥܹܗ ܒܒܵܪܘܿܝܘܼܬܼܵܐ<EOS>ܟܲܕ ܐܲܝܬܝܼ ܟܠ ܠܲܗܘܵܝܵܐ<EOS>ܕܗܵܫܵܐ ܒܚܲܫܹܗ ܕܨܲܠܝܼܫܵܐ<EOS>ܩܪ̣ܵܐ ܡܲܠܐܟܼܵܐ ܠܥܘܼܕܪܵܢܹܗ<EOS>ܚܡܘܠ ܓܘܼܕܦܲܝ̈ܟ ܡܲܪܵܚܵܐ<EOS>ܠܵܐ ܚܵܫܚܝܼܢ ܠܲܢ ܦܘܼܫܵܩܲܝ̈ܟ<EOS>ܙܪܲܥܵܐ ܗ̄ܝ̣ ܛܵܒܵܐ ܬܵܘܕܝܼܬܲܢ<EOS>ܠܵܐ ܬܸܚܠܘܿܛ ܒܵܗ̇ ܙܝܼܙܵܢܲܝ̈ܟ<EOS>ܠܵܐ ܬܸܬܲܚܬܹܐ ܡܸܠܬܹܗ ܕܐܲܒܼܵܐ<EOS>ܠܚܫܹ̈ܐ ܕܩܢܹܝܢ ܡܝܘܬ̈ܐ<EOS>ܘܠܵܐ ܬܲܣܩܝܼܘܗܝ ܠܝܼܚܝܼܕܵܝܵܐ<EOS>ܥܲܠ ܥܘܼܕܪܢܵܐ ܕܬܘܼܩܵܢܹܗ<EOS>ܡ̇ܢ ܡܲܠܸܠ ܐܲܝܟ ܗܵܢ ܥܘ̣ܠܵܐ<EOS>ܡ̇ܢ ܐܲܡܪܲܚ ܐܲܝܟ ܗܵܢ ܛܥܝܵܐ<EOS>ܕܚܲܝܠܵܐ ܡܝܲܚܸܠ ܪ̈ܘܚܫܐ<EOS>ܡܚܝܼܠܵܐ ܚܲܫܒܘܼܗܝ ܒܲܨ ܠܝܼܒܵܐ<EOS>ܠܵܐ ܬܛܥܘܿܢ ܐܵܘ ܡܪ̈ܚܹܐ<EOS>ܠܵܐ ܒܨܝܼܪ ܡܸܠܬܐ ܡ̣ܢ ܐܲܒܼܘܼܗܝ<EOS>ܘܠܵܘ ܥܘܼܕܪܢܵܐ ܫܵܐܸܠ ܗ̄ܘ̣ܵܐ<EOS>ܒܪܵܘܿܝܵܐ ܡ̣ܢ ܪܘܼܚܵܢܵܐ<EOS>ܦܲܓܼܪܢܵܐ ܗ̄ܘ̣ ܕܡܨܠܹܐ ܗ̄ܘ̣ܵܐ<EOS>ܕܣܢܝܼܩ ܗ̄ܘ̣ܵܐ ܥܲܠ ܥܘܼܕܪ̈ܢܵܐ<EOS>ܚܵܫܘܿܫܵܐ ܕܚܸܠ ܡ̣ܢ ܚܲܫܹ̈ܐ<EOS>ܕܠܘܹܝܢ ܚܲܫܹ̈ܐ ܠܲܟܼܝܵܢܹܗ<EOS>ܒܲܪ ܓܸܢܣܲܢ ܡܸܬܟܲܫܲܦ ܗ̄ܘ̣ܵܐ<EOS>ܚܠܵܦ ܢܲܦܫܹܗ ܘܟܢܘ̈ܬܐ<EOS>ܕܝ̇ܕܲܥ ܗ̄ܘ̣ܵܐ ܕܚܵܫܲܓ ܗ̄ܘ̣ܵܐ ܠܹܗ<EOS>ܥܘܼܕܪܵܢܵܐ ܒܥܸܕܵܢ ܚܲܫܵܐ<EOS>ܗܘ̤ܝܘ ܕܲܕܼܚܸܠ ܡ̣ܢ ܚܲܫܵܐ<EOS>ܕܚ̣ܙܵܐ ܟܝܵܢܹܗ ܕܡܵܝܘܬܵܐ ܗ̄ܘ̣<EOS>ܘܥܲܠ ܗܵܕܹܐ ܡܚܲܝܸܠ ܗ̄ܘ̣ܵܐ ܠܹܗ<EOS>ܡܠܐܟܼܵܐ ܒܥܸܕܵܬ ܚܲܫܵܐ<EOS>ܒܫܲܪܵܪܵܐ ܨܲܠܝܼ ܘܲܕܚܸܠ<EOS>ܘܠܵܘ ܒܐܣܟܹܝܡܵܐ ܫܐܝܼܠܵܐܹܝܬ<EOS>ܘܒܲܫܪܵܪܵܐ ܡܚܲܝܸܠ ܗ̄ܘ̣ܵܐ ܠܹܗ<EOS>ܡܲܠܲܐܟܵܐ ܐܲܝܟ ܕܠܐ ܠܹܝܛܵܐ<EOS>ܐܸܢ ܠܵܘ ܒܲܫܪܵܪܵܐ ܨܠܝܼ<EOS>ܡܵܕܹܝܢ ܠܵܐ ܗ̄ܘ̣ܵܐ ܒܲܪܢܵܫܵܐ ܗ̄ܘ̣<EOS>ܒܲܛܝܼܠ ܡܵܕܹܝܢ ܬܘܼܟܠܵܢܲܢ<EOS>ܠܵܐ ܬܛܲܒܥܘܼܢܵܝܗܝ ܡܲܪ̈ܚܹܐ<EOS>ܠܲܟܼܝܢܲܢ ܒܗܵܘܬܵܐ ܕܡܵܘܬܐ<EOS>ܫܒܘܩܘ ܡܸܬܪܡܪܲܡ ܕܝܼܚܝܲܢ<EOS>ܒܐܲܝܼܩܵܪܵܐ ܥܲܡ ܒܲܪ ܓܸܢܣܲܢ<EOS>ܨܠܝܼ ܒܚܲܫܵܐ ܚܵܫܘܿܫܵܐ<EOS>ܘܩܲܒܸܿܠ ܐܝܼܬܝܵܐ ܒܵܥܘܿܬܹܗ<EOS>ܘܐܲܫܠܸܡ ܢܲܦܫܹܗ ܠܐ ܚܘܿܕܘ̈ܗܝ<EOS>ܕܢܫܡܠܹܐ ܠܒ̇ܕܐ ܕܐܲܒܼܘܼܗܝ<EOS>ܡܛܠܝܼ ܟܸܢܫܵܐ ܕܡܲܪ̈ܚܹܐ<EOS>ܘܝܗܘܼܕܵܐ ܐܲܝܟ ܗܕܚ̣ܐ<EOS>ܘܩܪܒ ܘܫܠܡܗ ܠܚܢܢܐ<EOS>ܘܢܲܫܩܹܗ ܢܟܝܼܠܐ ܠܒܲܣܝܼܡܵܐ<EOS>ܐܘܿ ܬܲܠܡܝܼܕܵܐ ܙܹܐܦܵܢܵܐ<EOS>ܐܘܿ ܪܵܚܡܵܐ ܕܲܢܟܝܼܠ ܚܘܼܒܹܗ<EOS>ܕܛܲܥܝܼܢ ܣܲܝܦܲܐ ܒܪܸܥܝܵܢܹܗ<EOS>ܘܒܣܦܘ̈ܬܹܗ ܢܘܼ̈ܫܩܵܬܵܐ<EOS>ܥܲܠ ܗܝ̇ ܕܐܝܬܝܬ ܐܡ̣ܪ ܠܹܗ<EOS>ܕܩܪ̣ܝܗܝ ܪܚܡܐ ܟܲܕܲܒܼܵܐ<EOS>ܣܥܘܿܪ ܨܒܼܝܵܢܵܟ ܡܲܪܵܚܵܐ<EOS>ܡ̇ܢ ܢܫܸܩ ܐܲܢ̄ܬܿ ܠܝܼ ܒܐܣܟܹܡܵܐ<EOS>ܒܢܘܿܫܩܬܐ ܠܲܡ ܡܲܫܠܸܡ ܐܲܢ̄ܬܿ ܠܝܼ<EOS>ܬܲܠܡܝܼܕܵܐ ܡܙܲܒܸܢ ܪܲܒܹܗ<EOS>ܠܡܵܢܵܐ ܡܟܲܣܹܐ ܐܲܢ̄ܬܿ ܒܲܫܠܵܡܵܐ<EOS>ܣܲܝܦܵܐ ܠܛܝܼܫܵܐ ܕܪܥܝܟܟ<EOS>ܠܡ̇ܢ ܒܵܥܹܝܢ ܐ̄ܢܬܘܿܢ ܐܡ̣ܪ ܗ̄ܘ̣ܵܐ<EOS>ܒܗܝܼܠܵܐ ܠܟܸܢܫܵܐ ܕܡܪ̈ܚܹܐ<EOS>ܘܐܲܪܡܝܼ ܐܸܢܘܿܢ ܥܲܠ ܐܲܪܥܵܐ<EOS>ܕܲܢܚܵܘܹܐ ܚܹܝܠ ܪܲܒܘܼܬܹܗ<EOS>ܣܝܦ̈ܐ ܫܩܲܠܘ ܗ̄ܘ̣ܵܘ ܬܲܠܡܝܼܕܹ̈ܐ<EOS>ܕܚܙ̣ܵܘ ܕܣܥ̣ܘ<EOS> ܡܲܪ̈ܵܚܹܐ<EOS>ܘܪܬܲܚ ܫܸܡܥܘܿܢ ܒܲܛܢܵܢܵܐ<EOS>ܐܲܝܟ ܕܢܫܠܸܡ ܫܘܼܘܕܵܝܹܗ<EOS>ܒܐܸܕܢܵܐ ܕܦܣܲܩ ܣܒ̇ܪ ܗ̄ܘ̣ܵܐ<EOS>ܕܡܫܡܠܹܐ ܚܘܼܒܵܐ ܕܪܲܒܹܗ<EOS>ܘܐܦ ܝ̇ܕܥ ܟܠ ܦܲܢܝܼ ܠܹܗ<EOS>ܕܟܲܕܘܿ ܣܦܸ̇ܩ ܥܘܼܕܪܵܢܵܟ<EOS>ܚܵܘܝܼ ܚܘܼ ܒܹܗ ܒܲܣܝܼܡܵܐ<EOS>ܐܲܝܟ ܕܦܲܐܹܐ ܗ̄ܘ̣ܵܐ ܠܡܹܐܬܝܼܬܹܗ<EOS>ܘܣܵܡܲܗ̇ ܠܹܐܕܢܵܐ ܒܪܸܫ ܓܘܼܫܡܵܐ<EOS>ܘܠܵܐ ܒܗܸܬ ܟܹܢܫܵܐ ܕܡܲܪ̈ܚܹܐ<EOS>ܠܒܹܝܬ ܕܝܼܢܵܐ ܢܲܓܼܕܘܼܗܝ ܘܐܸܙܲܠ<EOS>ܕܢܸܫܬܐ ܐܲܝܟ ܚܲܝܵܒܼܵܐ<EOS>ܘܫܲܒܼܩܘܼܗܝ ܘܲܥܪܲܩܘ ܬܲܠܡܝܼܕܼܵܘ̈ܗܝ<EOS><EOS>ܘܠܵܐ ܩܵܘܝܼܘ ܥܲܡܹܗ ܒܚܲܫܵܐ<EOS>ܫܸܡܥܘܿܢ ܒܵܬܪܹܗ ܐܙ̇ܠ ܗ̄ܘ̣ܵܐ<EOS>ܕܢܚܙܹܐ ܚܲܪܬܵܐ ܕܫܘܼܐܵܠܹܗ<EOS>ܓܲܪܓܹܗ ܚܘܼܒܹܗ ܠܛܢܢܐ<EOS>ܘܥ݂ܲܠ ܥܲܡ ܪܲܒܹܗ ܠܒܹܝܬܼ ܕܝܢܵܐ<EOS>ܫܲܐܠܘܼܗܝ ܕܲܚ̈ܫܹܐ ܠܬܲܡܝܼܡܵܐ<EOS>ܕܠܡܵܐ ܐܵܦ ܐܲܢ̄ܬܿ ܬܲܠܡܝܼܕܵܐ ܐܲܢ̄ܬܿ<EOS>ܘܩܝܬ̤ ܗ̄ܘ̣ܵܬ ܚܲܡܝܼܡܘܼܬܹܗ<EOS>ܘܛܥ̣ܐ ܠܟܼܠܗܘܿܢ ܫܘܼܘܕܵܝܵܘ̈ܗܝ<EOS>ܚܲܫܵܐ ܕܡܵܘܬܵܐ ܐܲܙܝܼܥܹܗ<EOS>ܠܗܘ̇ ܪܹܫܵܐ ܕܲܬܪܹܥܣܲܪܬܵܐ<EOS>ܘܐܸܬܪܦܝܼ ܘܚܵܒܼ ܨܒܼܝܵܢܹܗ<EOS>ܒܟܦܘܼܪܝܵܐ ܕܬܲܠܵܬܼ ܙܲܒܼܢܝܼ̈ܢ<EOS>ܒܨܲܦܪܵܐ ܚܵܪܒܹܗ ܦܪܘܿܩܲܢ<EOS>ܟܲܕ ܢ̇ܦܸܩ ܡ̣ܢ ܒܹܝܬ ܕܝܼܢܵܐ<EOS>ܘܒܲܚܝܵܪܹܗ ܡܲܟܸܣ ܗ̄ܘ̣ܵܐ ܠܹܗ<EOS>ܕܐܲܝܟܵܘ ܚܘܼܬܪܵܟ ܛܲܢܵܢܵܐ<EOS>ܐܸܬܬܲܢܲܚ ܫܸܡܥܘܿܢ ܘܲܒܼܕܵܐ<EOS>ܕܥܲܗܕܹܗ ܪܲܒܹܗ ܫܘܼܘܕܵܝܹܗ<EOS>ܕܐܸܫܬܵܘܕܝܼ ܕܠܵܐ ܟܦ̇ܪ ܐ̄ܢܵܐ<EOS>ܘܝܼܡܵܐ ܕܠܵܐ ܝܵܕܲܥ ܐܲܢ̄ܐ ܠܹܗ<EOS>ܠܵܐ ܐܩܨ ܠܗ ܣܲܟܼܠܘܼܬܼܵܐ<EOS>ܪܲܒܵܐ ܠܪܹܫܵܐ ܕܬܲܠܡܝܼ̈ܕܹܐ<EOS>ܕܥܲܠ ܗ̇ܝ ܫܲܒܼܩܹܗ ܕܢܬܪܦܹܐ<EOS>ܕܬܣܲܒܼ ܡܸܠܬܹܗ ܫܘܼܠܵܡܵܐ<EOS>ܪܸܫ ܒܸܢܝܵܢܵܐ ܕܝܘܼܠܦܵܢܹܗ<EOS>ܣܵܡܹܗ ܠܪܹܫܵܐ ܕܲܫܠܝܼܚ̈ܐ<EOS>ܘܒܟܦܘܪܝܹܗ ܘܲܬܼܘܵܬܼ ܢܲܦܫܹܗ<EOS>ܕܪܲܫ ܒܹܗ ܐܘܼܪܚܵܐ ܠܐܒܝܼ̈ܕܹܐ<EOS>ܩܕܼܵܡ ܦܝܼܠܛܘܿܣ ܐܲܩܝܼܡܘܼܗܝ<EOS>ܠܙܲܟܵܝܵܐ ܐܲܝܟ ܚܲܝܵܒܼܵܐ<EOS>ܟܲܕ ܫܵܓܼܫܝܼܢ ܠܹܗ ܠܕܝ̇ܢܐ<EOS>ܕܡܲܠܟܘܼܬܼܵܐ ܨܒܼܵܐ ܕܢܸܚܛܘܿܦ ܠܹܗ<EOS>ܘܥܲܠ ܗܵܕܹܐ ܡܫܲܐܸܠ ܗ̄ܘ̣ܵܐ ܠܹܗ<EOS>ܦܝܼܠܵܛܘܿܣ ܟܲܕܼ ܕܵܐܸܢ ܠܹܗ<EOS>ܕܐܸܢ ܡܲܠܟܵܐ ܐܲܢ̄ܬ ܐܲܝܟ ܕܐܸܡ݂ܲܪܘ<EOS>ܒܢܲܝ̈ ܥܵܡܵܟ ܘܲܟܼܢܵܘܵܬ̈ܟ<EOS>ܠܵܐ ܕܹܝܢ ܦܲܢܝܼ ܦܸܬܼܓܼܵܡܵܐ<EOS>ܕܫܬܩܵܐ ܦܐܹܐ ܗ̄ܘ̣ܵܐ ܠܡܘܼܟܵܟܹܗ<EOS>ܕܬܫܠܡ ܡܸܠܬܹܗ ܒܥ̇ܒܕܐ<EOS>ܕܠܵܐ ܦܬܲܚ ܦܘܼܡܹܗ ܒܡܡܟܹܗ<EOS>ܩܕܼܵܡ ܦܝܼܠܵܛܘܿܣ ܩܵܥܹܝܢ ܗ̄ܘ̣ܵܘ<EOS>ܒܢܲܝ̈ ܐܲܒܼܪܵܗܵܡ ܛܵܠܘܿܡܹ̈ܐ<EOS>ܕܙܩܘܦܝܗܝ ܠܚܲܝܵܒܼ ܡܵܘܬܵܐ<EOS>ܕܫܲܓܼܫܹܗ ܠܥܲܡܲܢ ܘܐܲܙܝܼܗ<EOS>ܕܝ̇ܢܐ ܕܠܵܘ ܡ̣ܬ ܥܲܡܵܐ ܗ̄ܘ̣<EOS>ܙܲܕܸܩ ܘܩ̣ܥܐ ܕܙܲܟܵܝܵܐ ܗ̄ܘ̣<EOS>ܘܥܲܡܵܐ ܕܝܵܕܲܥ ܠܐܲܠܵܗܵܐ<EOS>ܒܙܹܐܦܵܐ ܚܲܦܝܗ̇ ܠܟܹܐܢܘܼܬܼܵܐ<EOS>ܩܲܒܠܘܼܗܝ ܠܕܡܹܗ ܛܵܠܘܿܡܹ̈ܐ<EOS>ܕܢܸܗܘܹܐ ܥܠܲܝܗܘܿܢ ܠܲܬܒܲܥܵܬܐ<EOS>ܕܠܥܝܵܪܬܵܐ ܕܩܸܛܠܹܗ ܣܵܡܡܘܼܗ̇<EOS>ܕܢܸܬܚܲܝܒܘܿܢ ܒܵܗ̇ ܝܲܠܕܲܝ̈ܗܘܿܢ<EOS>ܐܲܫܝܼܓ ܐܝܼܕܼܵܘ̈ܗܝ ܕܝ̇ܢܐ<EOS>ܘܚܲܣܝܼ ܢܲܦܫܹܗ ܡ̣ܢ ܩܸܛܠܹܗ<EOS>ܘܕܲܒܼܪܘܼܗܝ ܘܲܢܦܲܩ̣ܘ ܛܵܠܘܿܡܹ̈ܐ<EOS>ܕܢܨܥܪܘܼܢܵܝܗܝ ܒܨܠܝܼܒܼܵܐ<EOS>ܚܘܼܫܵܒܼܵܐ ܕܢܟܼܠܵܐ ܪܵܟܸܒܘ<EOS>ܥܲܡ ܪܵܒܗܘܿܢ ܐܵܟ̇ܠܩܲܪܨܵܐ<EOS>ܕܒܨܠܝܼܒܼܵܐ ܫ̇ܘܹܐ ܕܢܡܘܼܬ<EOS>ܐܲܝܟ ܥܒ̇ܪ ܥܲܠ ܢܵܡܘܿܣܵܐ<EOS>ܥܲܡ ܓܲܝܵܣܹ̈ܐ ܐܬܪܥܝܼܘ<EOS>ܕܢ̄ܨܚ ܕܢܨܚܘܢܵܝܗܝ ܡܲܪ̈ܚܹܐ<EOS>ܕܟܲܕ ܚܵܝܪܝܼܢ ܒܹܗ ܚܲܙ̈ܝܹܐ<EOS>ܥܲܡ ܣܪ̈ܘܿܚܹܐ ܢܸܡܢܘܼܢܵܝܗܝ<EOS>ܒܪܸܫ ܩܲܝܣܵܐ ܪܲܟܸܒܘ ܩܲܒܼܥܘܼܗܝ<EOS>ܕܢܸܗܘܹܐ ܚܙܵܬܐ ܠܚܲܙ̈ܝܹܐ<EOS>ܟܲܕ ܗܘ̤ ܕܝܼܠܹܗ ܡܫܲܡܠܹܐ ܗ̄ܘ̣ܵܐ<EOS>ܡܵܘܬܹܗ ܒܓܸܠܝܵܐ ܡܲܟܼܪܸܙ ܗ̄ܘ̣ܵܐ<EOS>ܡ̣ܢ ܟܵܗܢܹ̈ܐ ܡܬܡܝܲܩ ܗ̄ܘ̣ܵܐ<EOS>ܘܡ̣ܢ ܥܲܡܵܐ ܡܸܬܒܲܙܲܚ ܗ̄ܘ̣ܵܐ<EOS>ܕܗ̇ܘ ܥܘܼܡܪܵܐ ܕܐܠܗܘܼܬܵܐ<EOS>ܘܐܲܠܵܗܘܼܬܵܐ ܡܙܝܼܥܵܐ ܗ̄ܘ̣ܵܬ<EOS>ܠܲܟܼܝܵܢܹܗ ܥܲܠ ܡܡܵܟܹܗ<EOS>ܢܚܬܐ ܕܐܒܼܥܵܐ ܠܒܼܝܼܫܝܼܢ ܗ̄ܘ̣ܵܘ<EOS>ܫܡܲܝܵܐ ܘܐܲܪܥܵܐ ܘܟܼܠ ܕܒܼܗܘܿܢ<EOS>ܥܲܠ ܗܘ̇ ܦܓܼܪܐ ܩܕܝܼܫܵܐ<EOS>ܕܡܨܛܥܪ ܗ̄ܘ̣ܵܐ ܡ̣ܢ ܛܲܡ̈ܐܹܐ<EOS>ܫܸܡܫܵܐ ܥܪܲܩ̣ ܩܛܲܫܝܼ ܢܘܼܗܪܹܗ<EOS>ܘܣܲܗܪܵܐ ܠܲܕܡܵܐ ܐܸܫܬܲܚܠܲܦ<EOS>ܕܠܵܐ ܢܸܬܒܲܣܡܘܿܢ ܛܵܠܘܿܡܹ̈ܐ<EOS><EOS>ܡ̣ܢ ܦܲܐܝܘܼܬܵܐ ܕܕܸܠܩܲܝ̈ܗܘܿܢ<EOS>ܠܐܲܪܥܵܐ ܙܵܘܥܵܐ ܡܲܪܥܸܠ ܗ̄ܘ̣ܵܐ<EOS>ܘܫܘܼ݁ܥܹܐ ܘܟܸܐܦܹ̈ܐ ܡܨܲܪܹܐ ܗ̄ܘ̣ܵܐ<EOS>ܟܲܕ ܡܟܣܝܼܢ ܗ̄ܘ̣ܵܘ ܫܲܬܝܼ̈ܩܹܐ<EOS>ܠܠܸܒܵܐ ܩܲܫܝܵܐ ܕܡܲܪ̈ܚܹܐ<EOS>ܪܘܼܚܵܐ ܨܪܵܐ ܠܐܲܦܲܝ̈ ܬܲܪܥܵܐ<EOS>ܘܨܲܥܪܹܗ ܠܗܲܝܟܵܠ ܚܘܼܣܵܝܵܐ<EOS>ܘܚܵܘܝܼ ܕܡܲܪܦܹܐ ܘܫܵܒܸܩ ܠܹܗ<EOS>ܕܣܕܩܹܗ ܠܢܚܬ̇ܐ ܕܢܲܟܼܦܘܼܬܹܗ<EOS>ܩܲܒܼܪܹ̈ܐ ܕܟܸܐܢܹ̈ܐ ܐܸܬܦܲܬܲܚܘ<EOS>ܕܐܲܙܝܼܥ ܐܸܢܘܿܢ ܦܘܼܩܕܵܢܵܐ<EOS>ܕܢܸܗܘܘܸܐ ܡܝܼ̈ܬܹܐ ܟܵܪ̈ܙܿܘܹܐ<EOS>ܕܲܩܝܵܡܘܬܹܗ ܕܡܲܚܹܐ ܡܝܼ̈ܬܐ<EOS>ܒܨܨܹ̈ܐ ܣܲܬܪܘܼܗܝ ܡܲܪ̈ܲܚܹܐ<EOS>ܠܝܘ ܠܝܵܘܣܸܦ ܕܪܟܸܒܼ ܠܹܗ ܡܸܠܬܵܐ<EOS>ܘܡܸܠܬܐ ܐܲܙܝܼܥ ܫܲܬܝܼܩܹ̈ܐ<EOS>ܕܢܕܘܢܘܿܢ ܥܲܡ ܡܲܠܠܹ̈ܐ<EOS>ܡܸܨܥܲܬ̤ ܓܲܝܵܣܹ̈ܐ ܙܲܩܦܘܼܗܝ<EOS>ܐܲܝܟ ܣܵܥܘܿܪܵܐ ܕܒܼܝܼ̈ܫܬܵܐ<EOS>ܘܟܲܕ ܠܵܐ ܨܒܹܝܢ ܚܬܡܘ ܗ̄ܘ̣ܵܘ<EOS>ܦܠܸܐܬܵܐ ܕܢܒܼܝܼܘܼܬܵܐ<EOS>ܠܓܝܣܵܐ ܕܡ̣ܢ ܝܲܡܝܼܢܵܐ<EOS>ܬܿܗܪܵܐ ܢܓܕܹܗ ܠܲܬܘܬܵܐ<EOS>ܘܒܲܚܲܒܿܪܹܗ ܡܸܬܥܲܕܲܠ ܗ̄ܘ̣ܵܐ<EOS>ܕܢܫܠܝܘܼܗܝ ܡ̣ܢ ܓܘܼܕܦܹܗ<EOS>ܒܩ̈ܠܹܐ ܕܲܡܠܹܝܢ ܚܸ̈ܢܵܓܬܐ<EOS>ܡܬܟܫܲܦ ܗ̄ܘ̣ܵܐ ܓܲܝܵܣܵܐ<EOS>ܟܲܕ ܫܵܐܸܠ ܗ̄ܘ̣ܵܐ ܫܘܼܒܼܩܵܢܵܐ<EOS>ܕܢܸܫܘܝܲܝ ܪ̈ܲܚܡܹܐ ܒܝܘܿܡ ܕܝܼܢܵܐ<EOS>ܒܥܲܝܢܵܐ ܟܣܝܼܬܼܵܐ ܕܪܸܥܝܵ<EOS>ܐ<EOS>ܚܙܵܗ̇ ܠܡܲܠܟܘܼܬܵܐ ܕܲܫܡܲܝܵܐ<EOS>ܘܲܠܘܵܬܼ ܡܵܪܲܢ ܐܸܡ̣ܪ ܗ̄ܘ̣ܵܐ<EOS>ܕܐܫܘܢܝ ܕܐܸܚܙܝܼܗ̇ ܠܡܲܠܟܘܼܬܵܟ<EOS>ܐܘ ܬܗܪܵܐ ܕܒܓܝܵܣܵܐ<EOS>ܡܸܬܼܡܲܠܲܠ ܗ̄ܘ̣ܵܐ ܠܐܲܪ̈ܥܵܢܹܐ<EOS>ܕܠܨܠܝܼܒܵܐ ܕܲܨܲܠܝܼܒܼ ܥܲܡܹܗ<EOS>ܡܲܠܟܘܼܬܼܵܐ ܫܵܐܸܠ ܗ̄ܘ̣ܵܐ ܠܹܗ<EOS>ܠܵܐ ܕܹܝܢ ܛܲܠܡܹܗ ܡܲܚܹܐ ܟܠ<EOS>ܠܓܼܝܵܣܵܐ ܐܲܓܼܪܵܐ ܕܡܸܠܵܘ̈ܗܝ<EOS>ܘܦܲܢܝܼ ܘܝܲܗ̣̄ܒ ܠܹܗ ܦܘܼܪܥܵܢܵܐ<EOS>ܡܲܠܟܘܼܬܼܵܐ ܚܠܵܦ ܬܵܘܕܝܼܬܼܵܐ<EOS>ܒܥ̇ܒܕܵܐ ܓܲܡܪܹܗ ܨܐܕܵܘܗܝ<EOS>ܠܫܘܼܘ ܕܐܸܫܬܵܘܕܝܼ ܠܹܗ<EOS>ܕܐܲܥܠܹܗ ܥܲܡܹܗ ܒܝܲܕܼ ܢܲܦܫܹܗ<EOS>ܠܦܪܕܿܝܼܣܵܐ ܒܲܥܕܲܢ ܡܵܘܬܹܗ<EOS>ܐܘܿ ܬܲܗܪܵܐ ܕܲܒܼܓܵܓܘܿܠܬܵܐ<EOS>ܒܡܝܘܬܵܐ ܡܸܬܡܲܡܠܲܠ ܗ̄ܘ̣ܵܐ<EOS>ܕܦܲܓܼܪܵܐ ܕܲܩܒܝܼܥ ܒܲܨܠܝܼܒܼܵܐ<EOS>ܐܘܼܪܚܵܐ ܠܲܠܕܼܢ ܕܵܪܸܫ ܗ̄ܘ̣ܵܐ<EOS>ܐܘ ܡܝܼܬܵܐ ܕܡܘܼܬܹܗ ܐܲܟܼܪܸܙ<EOS>ܚܵܝܵܬ ܡܝܼ̈ܬܐ ܠܥܲܢܝܼܕ̈ܐ<EOS>ܐܘ ܦܟܝܼܪܵܐ ܕܲܒܼܪܸܫ ܩܲܝܣܵܐ<EOS>ܕܫܪܐ ܦܟܪܹ̈ܐ ܕܲܚܛܝܼܬܼܵܐ<EOS>ܒܚܲܫܹ̈ܐ ܕܡܵܘܬܵܐ ܚܵܐܹ̇ܫ ܗ̄ܘ̣ܵܐ<EOS>ܦܲܓܼܪܵܐ ܠܒܘܿܫܹܗ ܕܝܼܚܝܼܕܵܐ<EOS>ܘܠܵܐ ܫܲܒܼܩܹܗ ܘܫܲܢܝܼ ܡܸܢܹܗ<EOS>ܐܵܦܠܵܐ ܒܲܥܕܢ ܡܘܼܟܵܟܹܗ<EOS>ܠܹܗܘ̤ ܡܲܓܼܥܸܠ ܗ̄ܘ̣ܵܐ ܢܲܦܫܹܗ<EOS>ܡܝܘܬܵܐ ܟܲܕ ܟܪܝܵܐ ܠܹܗ<EOS>ܕܒܼܐܝܼܕܲܝ̈ܟ ܠܲܡ ܣܵܐܸܡ ܐ̄ܢܵܐ ܢܲܦܫܝ<EOS>ܦܢܵܗ̇ ܠܥܘܼܡܪܗ̇ ܒܲܫܠܵܡܵܐ<EOS>ܪܫܹܗ ܐܪܟܸܢ ܒܨܠܝܼܒܼܵܐ<EOS>ܘܐܫܠܸܡ ܢܲܦܫܹܗ ܠܒܵܪܘܿܝܵܐ<EOS>ܟܲܕ ܣܵܗܸܕ ܫܘܼܢܵܝ ܢܲܦܫܹܗ<EOS>ܕܡܵܘܬܹܗ ܠܵܐ ܗ̄ܘ̣ܵܐ ܕܩܲܛܝܼܪܵܐ ܗ̄ܘ̣<EOS>ܗܵܐ ܥܸܕܲܢܵܐ ܕܲܡܚܵܘܹܐ<EOS>ܚܲܫܵܐ ܘܡܵܘܬܵܐ ܕܡ̇ܢ ܐܸܢܘܼܢ<EOS>ܟܲܕ ܡܲܠܸܦ ܠܲܢ ܒܲܪ ܓܸܢܣܲܢ<EOS>ܕܠܵܐ ܡܫܵܘܬܲܦ ܡܸܠܬܐ ܒܚܲܫܵܘ̈ܗܝ<EOS>ܒܐܝܕܲܝ̈ܟ ܠܲܡ ܣܵܐܸ̇ܡ ܐ̄ܢܵܐ ܢܲܦܫܝ<EOS>ܢܸܒܥܹܐ ܢܲܦܫܵܐ ܕܡ̇ܢ ܐܝܼܬܹܝܗ̇<EOS>ܕܡܸܠܬܐ ܚܝܕܵܐ ܕܡ̣ܢ ܐܲܒܼܵܐ<EOS>ܐܘ ܕܟܢܬܢ ܒܲܪ ܐܵܕܼܵܡ<EOS>ܠܲܝܬ ܢܦܲܫܵܐ ܠܲܐ ܠܗܘܼܬܼܵܐ<EOS>ܗܪܛܝܼܩܵܐ ܠܵܐ ܬܛܥܐ<EOS>ܕܠܵܐ ܗ̄ܘ̣ܵܐ ܒܢܦܫܵܐ ܡܬܩܝܡܵܐ<EOS>ܚܝܘܼܬܵܐ ܕܐܲܠܵܗܘܼܬܼܵܐ<EOS>ܢܲܦܫܵܐ ܕܡܝܘܬܵܐ ܐܝܼܬܹܝܗ̇<EOS>ܗܘ̇ ܕܲܠܒܝܼܫ ܗ̄ܘ̣ܵܐ ܗܲܕܵܡܹ̈ܐ<EOS>ܘܕܩܪܒ ܚܲܫ̈ܐ ܠܗܲܕܵܡܵܘ̈ܗܝ<EOS>ܫܲܢܲܝܲܬ̤ ܡܸܢܹܗ ܒܐܘܼܠܨܵܢܵܐ<EOS>ܕܢܲܦܫܵܐ ܐܝܼܬ ܗ̄ܘ̣ܵܐ ܒܗ̇ܘ ܦܲܓܼܪܵܐ<EOS>ܕܲܓܼܒܼ̇ܐ ܡܸܠܬܐ ܠܲܥܡܘܪܹܝܗ<EOS>ܣܗܕܐ ܗܝ̤ ܥܲܠ ܫܘܼܢܵܝܵܗ̇<EOS>ܕܫܒܩܬܹܗ ܒܠܸܕܢ ܚܲܫܵܐ<EOS><EOS>ܚܵܫܘܿܫܵܐ ܗ̄ܘ̣ܵܐ ܕܚܵܐܸ̇ܫ ܗ̄ܘ̣ܵܐ<EOS>ܒܚܫ̈ܐ ܩܫܝ̈ܐ ܕܲܨܠܝܼܒܵܐ<EOS>ܟܲܕ ܩ̇ܥܐ ܗ̄ܘ̣ܵܐ ܒܚܸܢ̈ܓܬܐ<EOS>ܕܐܲܠܗܝ ܐܲܠܵܗܝ ܠܵܐ ܬܸܪܦܝܫܝ<EOS>ܠܵܘ ܡܸܠܬܐ ܡܸܬܟܫܦ ܗ̄ܘ̣ܵܐ<EOS>ܠܲܐܒܘܼܗܝ ܕܐܝܼܬܼܵܘܗܝ ܚܲܕ ܥܲܡܹܗ<EOS>ܠܲܝܬܿ ܐܲܠܵܗܵܐ ܠܲܐܠܵܗܵܝܵܐ<EOS>ܐܘܛܝܹܟܹܐ ܡ̇ܢ ܢ̇ܨܐ ܐܲܢ̄ܬ<EOS>ܠܵܘ ܡܸܠܬܐ ܐܲܪܟܸܢ ܪܸܫܹܗ<EOS>ܘܲܐܫܸܠܡ ܢܲܦܫܹܗ ܒܲܨܠܝܼܫܵܐ<EOS>ܢܸܒܼܥܐ ܕܚܲܝܹ̈ܐ ܠܵܐ ܡܵܐܸܬ̇<EOS>ܚܡܘܿܠ ܓܘܼܕܵܦܝ̈ܟ ܡܲܪܚܵܐ<EOS>ܠܵܐ ܗ̄ܘ̣ܵܐ ܒܐܝܼܬܵܝܐ ܐܸܬܩܥܘ<EOS>ܨܨ̈ܝܐ ܘܪܘܼܡܚܵܐ ܕܒܕܦܢܵܐ<EOS>ܠܲܝܬܿ ܗܲܕܵܡܹ̈ܐ ܠܚܝܼܕܵܐ<EOS>ܗܪܣܝܘܛܵܐ ܠܵܐ ܬܡܪܲܚ<EOS>ܒܸܣܪܵܢܵܐ ܗ̄ܘ̣ ܕܡܩܒܠ ܗ̄ܘ̣ܵܐ<EOS>ܦܲܓܼܪܹܗ ܒܩܲܝܣܵܐ ܕܲܨܠܝܼܒܵܐ<EOS>ܗܘ̤ ܡܩܲܪܸܒ ܗ̄ܘ̣ܵܐ ܒܵܠܘܿܬܵܐ<EOS>ܕܲܣܬܝܼܩ ܗ̄ܘ̣ܵܐ ܥܲܠ ܥܘܼܕܪܵܢܵܐ<EOS>ܦܲܓܼܪܵܢܵܐ ܗ̄ܘ̣ ܕܛܠܸܢ ܡܵܘܬܵܐ<EOS>ܕܡܵܝܘܬܵܐ ܗ̄ܘ̣ܵܐ ܒܲܟܸܝܵܢܹܗ<EOS>ܘܠܝܼܚܝܼܕ̇ܐ ܡܸܬܟܲܫܲܦ ܗ̄ܘ̣ܵܐ<EOS>ܕܒܲܥܥܓܼ ܢܦܫܹܗ ܢܦܫܐ ܠܹܗ<EOS>ܗܘ̤ ܐܲܪܟܸܢ ܪܸܫܹܗ ܒܩܲܝܣܵܐ<EOS>ܘܐܲܫܠܸܡ ܢܦܲܫܹܗ ܠܒܵܪܘܿܝܵܐ<EOS>ܘܟܲܕ ܢܲܦܫܹܗ ܫܢܝܲܬ̤ ܠܲܥܕܼܢ<EOS>ܦܲܓܼܪܹܗ ܩܵܘܝܼ ܒܓܼܵܘ ܩܲܒܼܪܵܐ<EOS>ܠܵܐ ܫܲܒܩܹܗ ܡܸܠܬܹܗ ܕܐܲܒܼܵܐ<EOS>ܠܥܘܼܡ<EOS> ܕܟܼܝܵܐ ܕܓܼܒܼܵܬ ܠܹܗ<EOS>ܘܟܲܕ ܒܹܗ ܗܘ̣ܐ ܡ̣ܢ ܫܘܼܪܵܝܵܐ<EOS>ܒܡܵܟ̈ܬܹܗ ܠܵܐ ܚܵܐܸܫ̇ ܗ̄ܘ̣ܵܐ<EOS>ܠܵܐ ܡ̣ܢ ܡܬܘܿܡ ܫܲܢܝܼ ܡܸܢܹܗ<EOS>ܠܵܐ ܒܚܲܫܹ̈ܐ ܘܠܵܐ ܒܲܨܠܝܼܒܼܵܐ<EOS>ܘܠܵܐ ܡܸܡܬܘܿܩ ܚܲܫ ܒܲܟܼܝܢܹܗ<EOS>ܒܚܲܫܹ̈ܐ ܕܣܲܝܒܵܪ ܒܲ<EOS>ܗ ܦܲܓܼܪܵܢܵܐ<EOS>ܒܲܠܥܹܗ ܡܵܘܬܵܐ ܠܡܵܝܘܬܿܐ<EOS>ܘܠܵܐ ܚܙ̣ܵܐ ܚܒ̇ܠܐ ܒܹܝܬܼ ܡܝܼ̈ܬܹܐ<EOS>ܕܠܵܐ ܝܸܗܒܲܬ̤ ܠܹܗ ܢܒܼܝܼܘܼܬܼܵܐ<EOS>ܠܡܵܘܬܼܵܐ ܕܢܸܣܥܹܐ ܥܲܠ ܦܲܓܼܪܹܗ<EOS>ܒܪܘܼܡܚܵܐ ܕܩܪܘܼܗܝ ܒܹܝܬܼ ܐܸܠܥܵܘ̈ܗܝ<EOS>ܘܲܪܕܵܐ ܕܡܵܐ ܘܡܲܝ̈ܐ ܡܸܢܹܗ<EOS>ܘܠܵܐ ܬܒܲܪ ܓܲܪܡܵܐ ܒܗܲܕܵܡܵܘ̈ܗܝ<EOS>ܐܲܝܟ ܐܪܙܐ ܕܐܟܬܼܒܼ ܡܘܼܫܹܐ<EOS>ܦܲܠܸܓܘ ܢܲܚܬܵܘ̈ܗܝ ܡܲܪ̈ܚܹܐ<EOS>ܘܲܐܪܡܝܼܘ ܦܸܣܹ̈ܐ ܒܲܝܢܵܬܗ̈ܘܿܢ<EOS>ܘܫܸܠܡܲܬ̤ ܡܸܠܬܹܗ ܒܥܒ̇ܕܐ<EOS>ܢܒܝܼܘܼܬܵܐ ܕܐܲܒܼܘܼܗܝ ܕܵܘܝܼܕ<EOS>ܐܚܸܬܼܘ ܦܲܓܼܪܹܗ ܡ̣ܢ ܩܲܝܣܵܐ<EOS>ܘܲܒܼܩܲܒܼܪܵܐ ܐܲܥܸܠܘ ܣܵܡܘܼܗܝ<EOS>ܘܠܵܐ ܚܲܒܸܠ ܡܵܘܬܹܗ ܠܦܲܓܼܪܹܗ<EOS>ܕܠܵܐ ܐܓ̇ܪ ܗ̄ܘ̣ܵܐ ܒܹܝܬܼ ܡܝܼ̈ܬܹܐ<EOS>ܬܠܵܬܐ ܝܵܘܡܝܼ̈ܢ ܩܵܘܝܼ ܗ̄ܘ̣ܵܐ<EOS>ܒܓܵܘ ܩܲܒܼܪܵܐ ܡܲܚܹܐ ܚܝܼ̈ܬܹܐ<EOS>ܘܐܸܡ̣ܪ ܕܝܼܢ̇ܐ ܥܲܡ ܡܵܘܬܵܐ<EOS>ܘܲܫܪ̣ܵܐ ܘܒܲܛܸܠ ܫܘܼܠܛ̇ܢܹܗ<EOS>ܥܲܡܹܗ ܗ̄ܘ̣ܵܐ ܡܸܠܬܐ ܕܠܲܒܼܫܹܗ<EOS>ܟܲܕ ܡܲܓܲܣ ܗ̄ܘ̣ܵܐ ܒܓܵܘ ܩܲܒܼܪܵܐ<EOS>ܘܠܵܐ ܚܵܐܹ̇ܫ ܗ̄ܘ̣ܵܐ ܒܝܲܕܼ ܚܲܫܵܘ̈ܗܝ<EOS>ܕܪܵܡ ܗ̄ܘ̣ ܟܝܵܢܹܗ ܡ̣ܢ ܚܲܫܹ̈ܐ<EOS>ܒܡܲܠܲܟܹ̈ܐ ܡܙܲܚܲܝ ܗ̄ܘ̣ܵܐ ܠܹܗ<EOS>ܡܸܠܬܐ ܠܦܲܓܼܪܹܗ ܩܲܕܝܼܫܵܐ<EOS>ܘܡܲܣܟܝܼܢ ܠܹܗ ܪ̈ܘܼܚܵܢܹܐ<EOS>ܠܪܸܡܙܵܐ ܕܝܼܠܹܗ ܕܡܲܚܐ ܟܠ<EOS>ܫܲܠܸܡ ܨܹܐܕܼܵܘܗܝ ܫܘܼܘܕܵܝܵܘ̈ܗܝ<EOS>ܡܸܠܬܹܗ ܕܐܲܒܼܵܐ ܚܼܝܼܕܵܐ<EOS>ܘܡ̣ܢ ܕܲܫܪܵܐ ܡܵܘܬܵܐ ܠܦܲܓܼܪܹܗ<EOS>ܢܲܚܡܹܗ ܠܲܬܠܵܬܵܐ ܝܵܘܡܝܼ̈ܢ<EOS>ܐܘ ܡܝܼܬܼܵܐ ܕܒܲܠܥܹܗ ܡܵܘܬܵܐ<EOS>ܘܗܲܦܟ ܩܲܛܠܹܗ ܠܩܵܛܘܿܠܹܗ<EOS>ܘܬܲܒܼܪܹܗ ܠܥܘܼܩܣܹܗ ܡܲܪܝܼܪܵܐ<EOS>ܘܲܦܪܗܗ̇ ܠܡܸܪܬܹܗ ܡ̣ܢ ܐ̄ܢܵܫܵܐ<EOS>ܐܘ ܥܲܦܪܵܢܵܐ ܕܐܸܬܟܲܬܲܫ<EOS>ܥܲܡ ܪܘܚܵܐ ܘܪܹܫܵܐ ܕܐܵܐܲܪ<EOS>ܘܦܲܪܣܝܼ ܠܫܸܐܕܹ̈ܐ ܒܙܵܟܘܼܬܹܗ<EOS>ܘܐܒܗܸܬ ܐܸܢܘܿܢ ܒܲܩܢܘܿܡܹܗ<EOS>ܩܪܵܒܼܵܐ ܥܒܲܕ ܗ̄ܘ̣ܵܐ ܒܲܪ ܓܸܢܣܲܢ<EOS>ܥܲܡ ܡܵܘܬܵܐ ܘܐܵܟ̇ܠܩܲܪܨܵܐ<EOS>ܘܲܙܟܼܵܐ ܒܚܲܝܠܵܐ ܕܠܵܒܘܿܫܹܗ<EOS>ܠܲܛܪ̈ܘܢܹܐ ܬܪܹܝܢ ܕܐܸܫܬܲܥܠܝܼܘ<EOS>ܩܪܒܐ ܗ̄ܘ̣ܵܐ ܕܚܵܒܼ ܒܹܗ ܐܵܕܼܵܡ<EOS>ܘܚܵܒܼ ܟܠܹܗ ܟܝ̇ܢܹܗ ܥܲܡܹܗ<EOS><EOS>ܠܲܒܼܫܹܗ ܐܝܼܬܵܝܵܬ ܠܒܲܪ ܐܵܕܼܵܡ<EOS>ܘܲܙܟܲܝ ܒܹܗ ܠܲܒܢܲܝ̈ ܓܸܢܣܹܗ<EOS>ܠܲܬܠܬܵܐ ܝܵܘܡܝ̈ܢ ܫܲܠܚܵܗ̇<EOS>ܠܡܵܝܘܿܬܘܼܬܼܵܐ ܕܟܼܝܵܢܹܗ<EOS>ܘܩܲܛܠܗ̇ ܒܒܸܣܪܹܗ ܠܲܚܛܝܼܬܼܵܐ<EOS>ܘܝܲܗ̄ܒ̣ ܙܵܟܼܘܬܵܐ ܠܡܵܝܘ̈ܬܹܐ<EOS>ܒܚܲܝܠܵܐ ܕܐܝܼܬܝܵܐ ܕܥܡ̣ܪ ܒܹܗ<EOS>ܢܚܸܬ ܠܐܵܓܼܘܿܢܵܐ ܘܐܸܬܢܨܚ<EOS>ܘܲܒܼܚܠܵܐ ܕܝܼܠܹܗ ܚܲܣܢܹܗ<EOS>ܠܡܵܘܬܐ ܘܒܲܛܸܠ ܫܘܼܠܛܵܢܹܗ<EOS>ܥܲܡܹܗ ܗ̄ܘ̣ܵܐ ܟܲܕ ܚܵܐܸܫ ܗ̄ܘ̣ܵܐ<EOS>ܘܠܵܐ ܡܫܵܘܿܬܼܦ ܗ̄ܘ̣ܵܐ ܒܡܵܟܵܬܹ̈ܗ<EOS>ܘܡ̣ܢ ܕܐܸܬܼܢܣܝܼ ܠܟܼܠܡܸܕܹܡ<EOS>ܓܲܡܪܹܗ ܒܚܲܫܵܐ ܕܲܩܢܘܿܡܹܗ<EOS>ܠܗܲܝܟܵܠ ܦܲܓܼܪܹܗ ܒܲܪܵܝܵܐ<EOS>ܫܪܵܐ ܡܵܘܬܵܐ ܒܝܲܕܼ ܡܲܪ̈ܵܚܹܐ<EOS>ܘܲܒܢ̣ܝܗܝ ܡܸܠܬܐ ܘܲܥ̣ܡܪ ܒܹܗ<EOS>ܒܸܢܝܵܢܵܐ ܕܠܵܐ ܬܘܼܒ ܙ̇ܐ̇ܥ<EOS>ܠܗܵܢܵܐ ܢܵܘܣܵܐ ܐܡ̣ܪ ܗ̄ܘ̣ܵܐ<EOS>ܕܲܫܪܵܐܘܼܗܝ ܘܲܡܩܝܼܡ ܐ̄ܢܵܐ ܠܹܗ<EOS>ܟܲܕ ܡܲܠܸܦ ܠܹܗ ܠܫܵܡܘܿܥܹ̈ܐ<EOS>ܕܫܪܝܵܐ ܗ̄ܘ̣ ܕܦܲܓܼܪܵܐ ܒܲܠܚܘܿܕ<EOS>ܠܵܐ ܡܸܫܬܲܪܝܵܐ ܐܝܼܬܘܼܬܼܵܐ<EOS>ܕܠܲܝܬ ܫܘܼܪܵܝܵܐ ܠܐܝܼܬܘܼܬܼܵܐ<EOS>ܫܪܵܝܵܐ ܕܦܲܓܼܪܵܐ ܗ̄ܘ̣ ܡܵܝܘܬܵܐ<EOS>ܘܗܘ̤ ܛܥܸܡ ܡܵܘܬܵܐ ܒܲܠܚܘܿܕ̇ܘܗܝ<EOS>ܒܲܫܪܵܝܵܐ ܕܦܲܓܼܪܸܗ ܐܲܠܸܦ<EOS>ܕܒܲܪܢܵܫܵܐ ܗ̄ܘ̣ܵܐ ܚܵܫܘܿܫܵܐ<EOS>ܘܲܕܩܡ ܠܲܬܠܬܵܐ ܝܵܘܡܝܼܢ<EOS>ܚܵܘܝܼ ܚܲܝܠܵܐ ܕܐܲܩܝܼܡܹܗ<EOS>ܒܨܝܼܪ ܗ̄ܘ̣ܵܐ ܟܝܵܢܲܢ ܡܵܝܘܬܵܐ<EOS>ܕܗܘ̤ ܢܸܗܘܹܐ ܠܹܗ ܦܪܵܘܿܩܵܐ<EOS>ܘܠܲܒܼܫܹܗ ܐܝܼܬܝܵܐ ܠܟܼܝܼܢܲܢ<EOS>ܘܚܲܪܪ ܒܹܗ ܟܠܹܗ ܓܸܢܣܲܢ<EOS>ܪܵܡܵܐ ܒܚܘܒܹܗ ܐܸܬܬܲܚܬܼܝ<EOS>ܕܲܢܩܝܼܡ ܠܐܵܕܵܡ ܡܝܘܬܵܐ<EOS>ܘܲܒܙܲܝܢܵܐ ܕܚܵܒܼ ܒܹܗ ܐܵܕܼܵܡ<EOS>ܙܲܟܼܝܹܗ ܐܝܼܢܝܐ ܠܒܲܪ ܐܵܕܼܵܡ<EOS>ܠܡܲܟܝܼܟܼܵܐ ܨܒܼܵܐ ܕܢܥܲܠܹܐ<EOS>ܠܵܘ ܗܘ̤ ܢܚܸܬܼ ܨܝܕ ܡܵܟ̈ܬܼܵܐ<EOS>ܠܥܲܦܪܢܵܐ ܪܲܡܪܸܡ ܘܐܲܣܸܩ<EOS>ܠܐ ܝܼܩܵܪܵܐ ܕܥܲܡ ܪܲܒܘܼܬܹܗ<EOS>ܥܝܼܪܬܵܐ ܕܥܒܲܪ ܦܘܼܩܕܵܢܵܐ<EOS>ܚܝܒܼ ܗ̄ܘ̣ܵܐ ܓܸܢܣܹܗ ܕܐܵܕܼܵܡ<EOS>ܘܲܕܠܵܐ ܦܲܪܥܘܼܗ̇ ܡܵܝܘ̈ܬܹܗ<EOS>ܦܲܪܥܵܗ̇ ܐܝܼܬܝܵܐ ܒܒܲܪ ܐܵܕܼܵܡ<EOS>ܡܵܝܘܬܵܐ ܡܝܼܬ ܒܲܟܼܝܵܢܹܗ<EOS>ܘܐܝܼܬܝܵܐ ܩܵܘܝܼ ܒܲܘܼܝܵܢܹܗ<EOS>ܘܲܒܼܝܲܕ ܚܲܝܠܵܐ ܕܐܝܼܬܘܼܬܵܐ<EOS>ܙܟܼܵܐ ܡܵܝܘܬܵܐ ܘܐܸܢܲܚܲܡ<EOS>ܠܵܘ ܥܵܒܘܿܕܼܵܐ ܚܵܐܸ̇ܫ ܗ̄ܘ̣ܵܐ<EOS>ܒܚܲܫܹ̈ܐ ܕܡܵܘܬܵܐ ܕܲܨܠܝܼܒܵܐ<EOS>ܒܲܪ ܐܵܕܵܡ ܗ̄ܘ̣ܵܐ ܕܦܪܥ ܗ̄ܘ̣ܵܐ<EOS>ܒܚܲܫܹܗ ܫܛܪܐ ܕܒܹܝܬ ܐܵܕܼܵܡ<EOS>ܡܕܿܒܼܪܵܢܘܼܬܵܐ ܡܲܠܝܼ ܒܹܗ<EOS>ܒܦܲܓܪܵܢܵܐ ܚܠܵܦ ܡܵܝܘ̈ܬܐ<EOS>ܘܲܒܼܡܵܘܬܹܗ ܘܲܒܼܢܘܼܚܵܡܗ<EOS>ܟܠܹܗ ܟܝܵܢܲܢ ܡܝܼܬ ܘܲܚܝܵܐ<EOS>ܠܒܼܘܫܹܗ ܥܒܕܗ ܠܟܲܣܝܘܼܬܹܗ<EOS>ܘܡܲܚܙܝܼܬܵܐ ܠܲܢ ܡܵܝܘ̈ܬܹܐ<EOS>ܕܲܒܼܙܵܘ̈ܥܹܐ ܕܢܲܦܫܵܐ ܢ̣ܚܙܹܐ<EOS>ܠܟܲܣܝܼܘܼܬܹܗ ܒܲܐܒܘܿܫ ܦܲܓܼܪܢ<EOS>ܠܫܲܝܢܵܐ ܕܡܠܝܼܠܹ̈ܐ ܢܲܣܒܹܗ<EOS>ܐܲܝܟ ܪܹܫܝܼܬܵܐ ܡ̣ܢ ܟܠܲܢ<EOS>ܕܢܹܐܣܘܿܪ ܒܹܗ ܚܘܼܒܵܐ ܕܲܫܪܵܐ<EOS>ܐܵܕܼܵܡ ܒܲܥܒܵܪ ܦܘܼܩܕܵܢܹܗ<EOS>ܠܟܼܠܹܗ ܟܝܵܢܵܐ ܕܡܲܠܝܼ̈ܠܹܐ<EOS>ܝܲܩܲܪ ܒܵܗ ܒܲܢܣܝܼܒܘܼܬܹܗ<EOS>ܕܡܚܝܢܢ ܠܲܢ ܒܲܟܼܝܵܢܵܐ<EOS>ܫܘܬܸܦ ܐܸܢܘܿܢ ܒܐܢܩܵܪܹܗ<EOS>ܠܗܵܕܹܐ ܪܲܒܘܼܬܵܐ ܕܲܡܛܲܬ̤<EOS>ܠܲܡܠܝܼ̈ܠܹܐ ܒܝܲܕ ܒܲܪ ܓܸܢܣܲܢ<EOS>ܛܲܠܡܘܼܗ̇ ܥܛܠ̈ܐ ܘܚܪ̈ܚܹܐ<EOS>ܒܗܦܟ̈ܬܐ ܕܡܸܠܲܝ̈ܗܘܿܢ<EOS>ܠܵܐ ܫܒܼܩܝܼܢ ܠܹܗ ܠܲܟܼܝܢܲܢ<EOS>ܕܢܸܬܝܩܲܪ ܒܲܫܒ̈ܝܼܚܵܐܬܐ<EOS>ܘܠܵܐ ܝܵܗܒܝܼܢ ܠܹܗ ܕܢܸܬܪܲܡܪܲܡ<EOS>ܥܲܡ ܐܲܠܵܗܵܐ ܢܵܣܘܿܒܹܗ<EOS>ܬܪܹܝܢ ܥܘ̤ܠ̈ܐ ܕܠܵܐ ܡܬܚܣܝܼܢ<EOS>ܒܛܢܘ ܘܝܼܠܸܕܘ ܗܲܪ̈ܛܝܼܩܹܐ<EOS>ܕܬܲܚܬܝܼܘ ܐܝܼܬܝܵܐ ܠܫܝܼ̈ܛܵܬܐ<EOS>ܘܛܠܡܘ ܦܓܪܢ ܡ̣ܢ ܚܲܝܹ̈ܐ<EOS>ܣܲܢܐܹ̈ܐ ܕܦܓܪܐ ܐܝܼܬܲܝܗܘܿܢ<EOS>ܘܦܠܝܼܓܝ̈ ܥܲܠ ܐܲܝܬܘܼܬܵܐܘ<EOS>ܕܠܐܝܼܬܝܵܐ ܥܒܲܕܘ ܠܹܗ ܫܘܼܪܵܝܵܐ<EOS>ܘܦܓܪܐ ܛܠ̣ܡܘ ܠܲܢܣܝܼܒܘܼܬܹܗ<EOS>ܩܪܵܒܼܗܘܿܢ ܠܘܼܩܒܵܠ ܐܝܼܬܘܼܬܼܵܐ ܗ̄ܘ̣<EOS>ܕܡܲܚܫܝܼܢ ܠܹܗ ܒܝܲܕ ܡܸܠܲܝ̈ܗܘܿܢ<EOS><EOS>ܘܬܲܟܼܘܼܫܗܘܿܢ ܥܲܡ ܐ̄ܢܸܫܘܼܬܵܐ ܗ̄ܘ̣ܵܐ<EOS>ܕܠܵܐ ܡܫܘܹܝܢ ܠܵܗ̇ ܠܪܒܘܼܬܼܵܐ<EOS>ܥܲܡ ܣܦܪܹ̈ܐ ܕܡܸܠܲܝ̈ ܪܘܼܚܵܐ<EOS>ܢ̇ܨܝܹܢ ܟܠܢܵܫ ܘܲܕܬܝܼܫܝܼܢ<EOS>ܕܡܚܘܝܼܢ ܠܲܢ ܦܘܼܪܫܵܢܵܐ<EOS>ܕܟܼܝܢܹ̈ܐ ܬܪܹܝܢ ܕܗܘ̤ܘ ܚܹܕ<EOS>ܠܵܐ ܫܡܥܝܼܢ ܗܲܪ̈ܛܝܼܩܹܐ<EOS>ܠܟܵܪ̈ܘܿܙܹܐ ܕܡܸܠܲܝ̈ ܪܵܘܼܚܵܐ<EOS>ܕܩ̇ܥܹܝܢ ܒܲܕܡܘܼܬ ܫܝܼܦܘܿܪܹ̈ܐ<EOS>ܥܲܠ ܪܘܼܡܪܡܹܗ ܕܒܲܪ ܓܸܢܣܲܢ<EOS>ܢܸܐܬܹܐ ܪܹܫܵܐ ܕܲܫܠܚܹ̈ܐ<EOS>ܘܢܲܟܸܣ ܒܸܕܝܵܐ ܕܡܸܠܲܝ̈ܗܘܿܢ<EOS>ܘܥܲܡ ܝ̄ܗܘܕ̈ܝܹܐ ܚܲܒܼܪ̈ܝܗܘܿܢ<EOS>ܒܩܲܛܪܸܓܼ ܐܸܢܘܿܢ ܠܲܣܡܲܝܵ̈ܐ<EOS>ܢܹܐܡܲܪ ܟܹܐܦܵܐ ܠܲܚܬܝܼܪܹ̈ܐ ܠܲܚܬܝܼܪܹ̈ܐ<EOS>ܝ̄ܗܘܕ̈ܝܹܐ ܚܕ̈ܬܹܐ ܕܲܢܒ݂ܲܥܘ<EOS>ܕܡܵܪܝܵܐ ܘܲܡܫܝܼܚܵܐ ܥܲܒܼܕܹܗ<EOS>ܐܲܠܵܗܵܐ ܠܦܓܪܢ ܕܢܣܲܒܼܘ<EOS>ܡܢܘ ܠܡܢܘ ܥܒܲܓ ܡܵܪܵܝܵܐ<EOS>ܫܸܡܥܘܿܢ ܒܘܼܟܼܪܵܐ ܕܬܵܘܕܝܼܬܿܢ<EOS>ܦܲܫܸܩ ܠܲܢ ܚܹܝܠ ܬܵܡ̣ܝܬܵܟ<EOS>ܕܢܲܟܸܣ ܒܵܗ̇ ܠܗܪ̈ܛܝܼܩܹܐ<EOS>ܐܹܝܬܵܝܵܐ ܠܲܡ ܡܸܠܬܹܗ ܕܐܲܒܼܵܐ<EOS>ܫܩ̣ܠ ܠܟܼܝܢܲܢ ܘܥܡ̣ܪ ܒܗ<EOS>ܘܥܲܒܼܕܹܗ ܡܵܪܝܵܐ ܘܲܡܫܚܵܐ<EOS>ܒܐܝܼܩܪܵܐ ܥܲܡ ܪܲܒܘܼܬܹܗ<EOS>ܠܗܵܢܵܐ ܝܼܫܘܿܥ ܕܲܨܠܲܒܼܬܘܿܢ<EOS>ܫܡܲܥ̣ܘ ܝܗ̄ܘܕܝܹ̈ܐ ܬܲܪ̈ܲܝܵܢܹܐ<EOS>ܫܵܘܬܵܦܵܐ ܥܲܒܼܕܹܗ ܒܫܘܼܒܼܚܵܐ<EOS>ܐܝܼܬܼܝܵܐ ܘܪܲܡܪܸܡ ܫܘܼܠܛܵܢܹܗ<EOS>ܗܘ̤ ܪܹܫܝܼܬܹܗ ܕܲܟܼܝܵܢܲܢ<EOS>ܟܲܟܸܣ ܐܸܢܘܿܢ ܠܲܚܬܝܼܪܹ̈ܐ<EOS>ܕܚܵܘܝܼ ܒܵܬܲܪ ܢܘܼܚܵܡܹܗ<EOS>ܪܘܼܟܵܒܼ ܦܲܓܼܪܹܗ ܠܬܲܠܡܝܼܕ̈ܵܘܗܝ<EOS>ܢ̄ܨܘܿܬܿ ܢܨܘܬܘܢܵܝܗܝ ܥܲܡ ܬܠܡܝܼ̈ܕܹܐ<EOS>ܐܵܦܸܢ ܟܦܪܝܼܢ ܒܐ̄ܢܫܘܼܬܹܗ<EOS>ܕܪܘܼܚܵܐ ܠܵܐ ܩܢܹܐ ܗܲܕܡܹ̈ܐ<EOS>ܐܲܝܟ ܡܵܐ ܕܚܵܘܝܼ ܠܬܲܠܡܝܼܕܵܘ̈ܗܝ<EOS>ܓܘܼܫܘܼܢܵܫܝ ܠܲܡ ܘܐܸܬܒܲܩܵܘ<EOS>ܒܲܦܓܼܪܵܐ ܘܓܲܪ̈ܡܹܐ ܕܲܩܢܹܐ ܐ̄ܢܵܐ<EOS>ܘܐܲܟܼܪܸܙܘ ܗܕܹܐ ܒܟܼܠ ܥܲܡܡܝܼ̈ܢ<EOS>ܕܒܦܲܓܼܪܵܐ ܘܓܲܪ̈ܡܹܐ ܩܵܡܸ̇ܬ<EOS>ܗܵܐ ܚܵܘܝܼ ܠܲܢ ܓܲܠܝܵܐܝܼܬܼ<EOS>ܒܬܲܪ ܩܸܛܠܹܗ ܘܢܘܼܚܵܡܹܗ<EOS>ܕܦܲܓܼܪܢܵܐ ܗ̄ܘ̣ ܕܛܠܸܡ ܡܵܘܬܵܐ<EOS>ܘܠܵܐ ܡܫܘܬܦ ܡܸܠܬܐ ܒܚܲܫܵܘ̈ܗܝ<EOS>ܘܐܸܢ ܠܵܐ ܢܸܐܡܪܘܿܢ ܓܲܠܝܵܐܝܼܬܼ<EOS>ܡܚܫܲܝ̈ ܠܐܝܼܬܝ̇ܐ ܒܡܸܠܲܝ̈ܗܘܿܢ<EOS>ܕܒܵܪܘܿܝܵܐ ܗ̄ܘ̣ ܕܡܲܚܵܘܹܐ ܗ̄ܘ̣ܵܐ<EOS>ܒܸܣܪܵܐ ܘܓܲܪ̈ܡܹܐ ܒܲܟܼܝܢܹܗ<EOS>ܥܠܲܝܗܘܿܢ ܢܸܗܦܘܿܟ ܪܸܫܝܵܢܵܐ<EOS>ܕܬܼܒܲܥܬܼܵܐ ܕܗܵܠܹܝܢ ܕܬܢ̇ܝܬ<EOS>ܕܒܬ ܕܒܲܠܒܸܠܘ ܘܐܲܟܼܪܸܙܘ ܦܘܼܪܫܵܢܵܐ<EOS>ܕܡܲܟܼܪܸܙ ܦܲܓܼܪܵܐ ܕܐܝܼܬܘܼܬܼܵܐ<EOS>ܒܲܬܼܪܹܝܢ ܫܘܼܪ̈ܝܹܐ ܚܲܒܼܒܘܼܗܝ<EOS>ܠܒܼܵܪܘܿܝܵܐ ܕܠܵܐ ܫܘܼܪܝܵܐ<EOS>ܚܲܕ ܡ̣ܢ ܟܲܪܣܵܐ ܕܒܲܪܬ ܐ̄ܢܵܫܵܐ<EOS>ܘܐ̄ܚܪܢܐ ܡ̣ܢ ܓܵܘ ܩܲܒܼܪܵܐ<EOS>ܐܘܿܗ ܡ̣ܢ ܓܘܼܡܕܵܐ ܕܡܲܪ̈ܚܹܐ<EOS>ܕܟܼܡܵܐ ܐܲܡܪܲܚܘ ܘܐܸܫܬܲܥܠܝܼܘ<EOS>ܕܐܝܼܬܼܘܼܬܼܵܐ ܕܠܵܐ ܡܸܬܕܲܪܟܵܐ<EOS>ܣܝ̄ ܣܲܝܟܘܼܗ̇ ܒܟܲܪܣ̇ܐ ܘܲܒܼܩܲܒܼܪܵܐ<EOS>ܬܵܘ ܐܲܚܲܝ̈ ܐܲܝܟ ܦܪ̈ܘܼܫܹܐ<EOS>ܢܸܒܼܚܘܿܪ ܒܘܼܫܵܬܐ ܡ̣ܢ ܙܹܐܦܵܐ<EOS>ܘܲܢܫܝܼܓ ܢܚܬ̇ܐ ܕܬܘܕܝܼܬܲܢ<EOS>ܡ̣ܢ ܬܸܛܪܐ ܕܗܲܪ̈ܛܝܼܩܹܐ<EOS>ܢܸܦܣܘܿܩ ܐܸܢܘܿܢ ܡ̣ܢ ܓܘܼܫܡܢ<EOS>ܠܗܕܡܹ̈ܐ ܢܣܝܼ̈ܣܹܐ ܘܡܲܪ̈ܥܹܐ<EOS>ܕܗܵܐ ܪܗܸܛ ܟܹܐܒܵܐ ܕܡܸܠܲܝ̈ܗܘܿܢ<EOS>ܘܐܚܕ ܢܘܿܡܹ̈ܐ ܒܣܓܼܝܼ̈ܠܹܐ<EOS>ܢܛܪܘܿܕ ܐܸܢܘܿܢ ܡ̣ܢ ܥܢ̈ܐ<EOS>ܠܕܸܐܒܹ̈ܐ ܕܒܲܣܒܸܣܘ ܡܲܪܥܝܿܬܵܐ<EOS>ܕܒܸܐܣܟܹܝܡ ܐܸܡܕܹ̈ܐ ܡܸܬܼܕܡܲܝܼܢ<EOS>ܟܲܕ ܢܘܼܟܼܪ̈ܵܚܹܝܢ ܠܲܫܪܵܪܵܐ<EOS>ܠܵܐ ܢܸܚܠܘܿܛ ܒܹܗ ܒܲܫܪܵܪܲܢ<EOS>ܙܝܼܙܵܢܹ̈ܐ ܕܦܸܬܼܓܵܡܲܝ̈ܗܘܿܢ<EOS>ܕܡܵܘܥܝܼܢ ܟܠܢܵܫ ܦܘܼܠܸܓܹ̈ܐ<EOS>ܒܬܘܕܝܼܬܵܐ ܕܥܲܠ ܐܝܼܬܘܼܬܵܐ<EOS>ܢܹܐܣܘܿܪ ܚܘܼܒܵܐ ܕܬܲܪܥܲܝܬܲܢ<EOS>ܒܗܲܝܡܵܢܘܼܬܗܘܿܢ ܕܲܫܠܝܼܚܹ̈ܐ<EOS>ܕܗܸܢܘܿܢ ܚܲܙܩܘܼܗ̇ ܠܐ̄ܢܵܫܘܼܬܲܢ<EOS>ܒܬܘܕܝܼܬܼܵܐ ܕܗܲܝܡܵܢܘܼܬܼܵܐ<EOS>ܒܬܵܘܕܝܼܬܹܗ ܕܫܸܡܥܘܿܢ ܢܸܒܢܹܐ<EOS>ܒܸܢܝܵܢܵܐ ܕܗܲܝܡܵܢܘܼܬܲܢ<EOS>ܘܒܲܠܘܝܼܬܹܗ ܕܦܵܘܠܘܿܣ ܢܸܕܲܕܹܐ<EOS>ܕܕܲܪܲܫ ܐܘܼܪܚܵܐ ܠܲܫܡܲܝܵܐ<EOS>ܒܫܲܘܝܘܼܬܵܐ ܕܲܬܪܹܥܣܲܪܬܵܐ<EOS><EOS>ܢܵܘܕܹܐ ܥܲܡܗܘܿܢ ܐܲܝܟ ܫܸܡܥܘܿܢ<EOS>ܕܡܵܪܝܵܐ ܘܲܡܫܝܼܚܵܐ ܥܲܒܼܕܗ<EOS>ܒܵܪܘܿܝܵܐ ܠܦܓܼܪܢ ܕܢܲܣܲܒ ܫܠܸܡ<EOS>