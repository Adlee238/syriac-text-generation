ܥܲܠ ܚܙܵܬ̣ܵܐ ܕܲܣܪ̈ܵܦܹܐ ܕܲܚܙܵܐ ܐܹܫܲܥܝܵܐ<EOS>ܡܐܡܪܐ ܕܬܠܬܢ ܘܢܝܼܪ<EOS>ܥܲܠ ܚܙܵܬ̣ܵܐ ܕܲܣܪ̈ܵܦܹܐ ܕܲܚܙܵܐ ܐܹܫܲܥܝܵܐ<EOS>ܘܠܵܚܹ̇ܡ ܠܩܘܼܕܵܫܥܹܕܿܬܵܐ<EOS>ܥܘܼܢܵܝܵܐ<EOS>ܒܪܝܼܟܼܘ ܕܒܲܕܸܿܩ ܠܲܢ ܣܸܓܼܕܲܬܼܵܐ ܒܐܝܼܕܼܵܐ ܕܫܲܪܝܼܪ̈ܵܘܗܝ ܐܲܚܲܝ̈<EOS>ܫܒܝܼܚ ܒܵܪܘܿܝܵܐ ܕܲܒܼܓܸܠܝܵܢܹܗ ܡ̇ܘܪܸܒܼ ܥܲܒܼܕܵܘ̈ܗܝ<EOS>ܘܲܒܼܚܸܙܘܵܢܹ̈ܐ ܡܦܲܠܸܓܼ ܥܘܼܬܼܪܹܗ ܠܲܒܼܢܲܝ̈ ܒܲܝܬܹܿܗ<EOS>ܫܘܹ̇ܐ ܠܫܘܼܒܼܚܵܐ ܕܟܲܕܼ ܠܵܐ ܚܲܣܝܼܪ ܡ̣ܢ ܬܸܫܒܿܘܿܚܬܵܐ<EOS>ܝܵܗܹ̇ܒܼ ܫܘܼܒܼܚܹܗ ܠܲܡܫܲܒܿܚܵܢܵܘ̈ܗܝ ܕܲܢܫܲܒܿܚܘܼܢܵܝܗܝ<EOS>ܒܹܗܘ̣ ܫܘܼܒܼܚܹܗ ܘܠܵܐ ܡܸܬܿܬܵܘܣܲܦ ܫܘܼܒܼܚܵܐ ܠܫܘܼܒܼܚܵܐ<EOS>ܘܐܸܢ ܡܸܫܬܿܒܲܚ ܠܲܡܫܲܒܿܚܵܢܵܘ̈ܗܝ ܡ̇ܘܪܸܒܼ ܫܘܼܒܼܚܹܗ<EOS>ܫܘܼܒܼܚܵܐ ܗ̄ܘ̣ ܟܠܹܗ ܘܡ̣ܢ ܬܸܫܒܿܘܿܚܬܹܿܗ ܡܠܹܝܢ ܬܘܼܩܵܢܵܘ̈ܗܝ<EOS>ܘܠܵܐ ܚܲܣܝܼܪܵܐ ܗ̄ܘ̣ ܘܡ̣ܢ ܡ̇ܘܗܲܒܼܬܹܗ ܡܦܲܪܢܸܣ ܟܠܵܐ<EOS>ܕܠܵܐ ܪܘܼܟܵܒܼܵܐ ܗ̄ܘ̣ ܘܲܒܼܕܸܡ̈ܘܵܬܼܵܐ ܡܥܵܕܼ ܡܸܬܼܚܵܘܸܐ<EOS>ܕܠܵܐ ܒܲܪ̄̇ܒܼ ܩܵܠܵܐ ܗ̄ܘ̣ ܘܲܒܼܩܵܠ ܪܸ̈ܓܼܫܹܐ ܡܲܫܡܲܥ ܩܵܠܹܗ<EOS>ܒܟܼܠ ܐܸܣܟܹܿܡܝܼ̈ܢ ܡܚܵܘܸܐ ܝܵܬܹܗ ܠܲܥܒܼܵܕܼ̇ ܐܝܼܕܵܘ̈ܗܝ<EOS>ܘܲܒܼܟܼܠ ܕܸܡ̈ܘܵܢ ܨܵܐܲܪ ܐ̄ܪ̈ܵܙܵܘܗܝ ܩܕܼܵܡ ܚܲܘܵܝܹ̈ܐ<EOS>ܪܲܒܿܘܼܬܼ ܚܘܼܒܹܿܗ ܡܚܵܘܸܐ ܒܚܸܙܘ̤ܵܐ ܕܕܸܡ̈ܘܵܢ ܕܸܡ̈ܘܵܢ<EOS>ܕܲܒܼܠ̈ܠܵܬܼܵܐ ܢܓܲܪܸܓܼ ܐ̄ܢܵܫܵܐ ܠܡܸܩܪܲܒܼ ܨܨܹܐܕܼܵܘܗܝ<EOS>ܚܵܘܝܼ ܠܐܵܕܼܵܡ ܚܙܵܬܼܵܐ ܕܕܼܵܡܝܵܐ ܠܪܸ̈ܓܼܫܲܝ ܦܲܓܼܪܹܗ<EOS>ܘܐܲܝܟ ܕܲܠܫܲܒܼܪܵܐ ܩ̣ܪܵܝܗܝ ܕܲܢܢܲܟܸܿܦ ܓܲܠܝܼܘܼܬܼ ܦܲܓܼܪܹܗ<EOS>ܡܲܠܸܠ ܥܲܡ ܢܘܿܚ ܒܝܲܕܼ ܒܲܪ̄ܬܼ ܩܵܠܵܐ ܓܘܼܫܡܵܢܵܝܬܵܐ<EOS>ܘܐܲܠܦܹܗ ܕܢܸܬܿܒܸܿܕܼ ܒܹܝܬܼ ܦܘܼܨܵܝܵܐ ܠܹܗ ܘܲܠܟܼܠܵܐ<EOS>ܩ̣ܪܵܐ ܠܐܲܒܼܪܵܗܵܡ ܘܬܲܪܓܸܿܡ ܥܲܡܹܗ ܐܲܝܟ ܠܸܫܵܢܹܗ<EOS>ܘܛܲܒܼ݂ܥܹܗ ܒܲܫܡܹܗ ܕܢܸܗܘܘܿܢ ܝܲܠܕܵܘ̈ܗܝ ܩܵܪܹܝܢ ܒܲܫܡܹܗ<EOS>ܐܵܘܚܸܕܼ ܚܲܝܠܹܗ ܒܐܝܼܕܲܝ̈ ܝܲܥܩܘܿܒܼ ܒܐܸܣܛܹܿܝܡ ܓܲܒܼܪܵܐ<EOS>ܘܚܵܘܝܹܗ ܠܡܹܐܚܲܕܼ ܕܲܪܵܐ ܟܲܣܝܵܐ ܒܪܸ̈ܓܼܫܹܐ ܓܠܲܝ̈ܵܐ<EOS>ܠܥܸ݂ܙ ܥܲܡ ܝܵܘܣܸܦ ܠܸܥܙܵܐ ܕܕܼܵܡܹ̇ܐ ܠܕܼܵܐ ܓܸܒܼܛܵܝܹ̈ܐ<EOS>ܘܝܲܗ̣̄ܒܼ ܒܹܗ ܚܲܝܠܵܐ ܠܡܸܣܬܲܟܵܠܘܼ ܒܲܣܬܼܝܼܪ̈ܵܬܼܵܐ<EOS>ܓܠ̣ܵܐ ܪܲܒܿܘܼܬܹܗ ܥܲܠ ܛܘܼܪ ܣܝܼܢܲܝ ܠܥܹܝܢ ܒܲܪ ܥܲܡܪܲܡ<EOS>ܘܲܡ̣ܠܵܝܗܝ ܪܘܼܚܵܐ ܠܡܸܫܬܲܥܵܝܘܼ ܥܲܠ ܬܘܼܩܵܢܵܘ̈ܗܝ<EOS>ܨܵܪ ܬܲܚܘܼܝܼܬܼܵܐ ܕܒܲܣܝܼܡܘܼܬܹܗ ܩܕܼܵܡ ܐܹܠܝܼܵܐ<EOS>ܕܢܸܗܘܸܐ ܝܵ̇ܕܲܥ ܠܲܡܕܲܡ̇ܝܘܼ ܒܢܝܼܫܵܐ ܕܪ̈ܲܚܡܵܘܗܝ<EOS>ܠܒܸܫ̣ ܐܵܦ ܗܵܫܵܐ ܐ̄ܣܟܹܿܡܵܐ ܦܲܐܝܵܐ ܘܩܵܡ̣ ܒܹܝܬܼ ܩܘܼܕܼܫܵܐ<EOS>ܕܢܸܓܼܠܸܐ ܠܐ̄̈ܢܵܫܵܐ ܪܲܒܿܘܼܬܼ ܫܘܼܒܼܚܹܗ ܕܠܵܐ ܡܸܬܿܕܲܪܟܵܐ<EOS>ܒܫܘܼܒܼܚܵܐ ܪܲܒܵܐ ܨܒܼܵܐ ܕܲܢܚܵܘܸܐ ܢܦܲܫܹܐ ܠܐ̄ܢܵܫܵܐ<EOS>ܘܲܩ̣ܪܸܒܼ ܨܹܐܕܼܵܘܗܝ ܚܲܕܼ ܒܲܪܢܵܫܵܐ ܕܢܸܬܼܒܲܩܸܐ ܒܹܗ<EOS>ܠܥܹܝܢ ܐܹܫܲܥܝܵܐ ܓܠ̣ܵܐ ܪܲܒܿܘܼܬܹܗ ܒܗܲܝܟܲܠ ܩܘܼܕܼܫܵܐ<EOS>ܘܐܲܩܝܼܡ ܣܸܕܼܪܹ̈ܐ ܕܲܡܫܲܝܵܢܹ̈ܐ ܕܲܢܩܲܕܿܫܘܼܢܵܝܗܝ<EOS>ܙܵܚ ܡ̣ܢ ܪܵܘܡ̇ܐ ܘܲܫܪ̣ܵܐ ܒܥܘܼܡܩܵܐ ܠܵܘ ܒܲܟܼܝܵܢܵܐ<EOS>ܘܩܵܡ̣ ܥܲܠ ܐܲܪܥܵܐ ܠܵܘ ܒܲܫܪܵܪܵܐ ܐܸܠܵܐ ܒܲܫܡܵܐ<EOS>ܟܲܢܸܫ ܠܥܝܼܪܹ̈ܐ ܩ̣ܪܵܐ ܠܡܲܠܲܐܟܹ̈ܐ ܪܡ݂ܲܙ ܠܲܟܼܪ̈ܘܿܒܹܐ<EOS>ܘܐܲܒܸܿܫ ܐܸܢܘܿܢ ܚܙܵܬܼܵܐ ܕܡܲܠܝܵܐ ܬܲܗܪܵܐ ܥܦܝܼܦܵܐ<EOS>ܦܪ݂ܲܚܵܢܹ̈ܐ ܘܛܵܣܘ ܢܘܼܪ̈ܵܢܹܐ ܪܗܸܛܘ̣ ܩܲܠܝܼܠܹ̈ܐ<EOS>ܘܲܣܒ݂ܲܪܘ ܕܡ̣ܛܵܐ ܘܩܲܕܸܿܡ ܐܸܢܘܿܢ ܪܸܡܙܹܗ ܠܐܲܪܥܵܐ<EOS>ܩܥ̣ܵܘ ܫܝܼܦܘܿܪܹ̈ܐ ܛܲܟܸܿܣܘ ܣܸܕܼܪܹ̈ܐ ܣܕܲܪܘ ܠܓܸܝܘܿܢܹ̈ܐ<EOS>ܘܲܚܠܵܦ ܙܲܝܢܵܐ ܠܒܸܫ̣ܘ ܚܹܝܠ ܪܘܼܚܵܐ ܠܡܸܬܼܚܲܝܵܠܘܼ<EOS>ܚܙ̣ܵܩܘ ܪܵܕܹܝܢ ܒܐܲܦܲܝ̈ ܪܵܘܡ̇ܐ ܕܠܵܐ ܗܲܠ̈ܟܼܵܬܼܵܐ<EOS>ܘܚܹܝܠ ܐܝܼܬܼܘܼܬܼܵܐ ܒܹܝܬܼ ܣܸܕܼܪ̈ܲܝܗܘܿܢ ܕܠܵܐ ܫܘܼܢܵܝܵܐ<EOS>ܚܙ̣ܵܩ ܚܹܝܠ ܡܲܠܟܵܐ ܥܲܡ ܫܘܼܠܛܵܢܵܐ ܕܲܡܠܸܟ ܡܲܠ̈ܟܹܿܐ<EOS>ܘܠܵܐ ܐܸܬܼܝܲܥܲܬ̤ ܐܘܼܪܚܵܐ ܒܐܵܐܲܪ ܬܚܹܝܬܼ ܪܸ̈ܓܼܠܲܝܗܘܿܢ<EOS>ܢܚܸ̣ܬܼ ܦܘܼܩܕܵܢܵܐ ܕܚܲܝܠܵܐ ܟܲܣܝܵܐ ܘܚܲܝ̈ܠܵܘܵܬܼܵܐ<EOS>ܘܠܵܐ ܐ̄ܢܵܫ ܐܲܪܓܸܿܫ ܒܩܵܠ ܡܲܚܲܬܿܬܹܗ ܐܸܠܵܐ ܐܸܢ ܚܲܕܼ<EOS>ܚܲܕܼ ܒܲܪܢܵܫܵܐ ܡ̣ܢ ܐ̄ܢܵܫܘܼܬܼܵܐ ܚܙ̣ܵܘ ܠܲܦܠܲܓܹܿܗ<EOS>ܘܩܵܡ̣ ܘܐܸܬܼܒܲܩܝܼ ܒܪܲܒܿܘܼܬܼ ܚܲܝܠܹܗ ܘܲܒܼܫܲܡܫܵܘ̈ܗܝ<EOS>ܚܲܕܼ ܒܲܪܢܵܫܵܐ ܚܙ̣ܵܗ̇ ܠܲܚܙܵܬܹܗ ܠܵܘ ܒܲܚܙܵܬܼܵܐ<EOS>ܐܸܠܵܐ ܒܗܵܘܢܵܐ ܐܲܟܼܡܵܐ ܕܲܡܨܸܐ ܥܒܼܝܼܕܼܵܐ ܠܡܸܚܙܵܐ<EOS>ܒܗܵܘܢܵܐ ܟܲܣܝܵܐ ܚܙ̣ܵܐ ܠܲܚܙܵܬܼܵܐ ܕܠܵܐ ܡܸܬܼܚܲܙܝܵܐ<EOS>ܘܲܒܼܪܥܝܵܢܵܐ ܥܲܠ̣ ܥܲܡ ܥܝܼܪܹ̈ܐ ܠܗܲܝܟܲܠ ܩܘܼܕܼܫܵܐ<EOS>ܠܗܲܝܟܲܠ ܩܘܼܕܼܫܵܐ ܥܲܠ̣ ܦܘܼܩܕܼܵܢܵܐ ܕܫܲܠܝܼܛ ܥܲܠ ܟܠ<EOS>ܘܩܵܡ̣ܘ ܫܲܡܵܫܵܘ̈ܗܝ ܕܲܢܫܲܡܫܘܼܢܵܝܗܝ ܩܲܕܿܝܼܫܵܐܝܼܬܼ<EOS>ܬܪܘܿܢܘܿܣ ܕܫܘܼܒܼܚܵܐ ܨܲܒܸܿܬܼܘ<EOS> ܣܵܡ̣ܘ ܠܹܗ ܐܲܝܟ ܕܲܠܡܲܠܟܵܐ<EOS>ܘܐܲܣܡܝܼܘ ܘܹܐܠܵܐ ܢܘܼܪܵܢܵܝܬܼܵܐ ܒܹܝܬܼ ܠܹܗ ܘܲܠܗܘܿܢ<EOS>ܘܹܐܠܵܐ ܕܫܘܼܒܼܚܵܐ ܦܪܲܣܘ ܫܲܡܫܹ̈ܐ ܩܕܵܪܡ ܥܲܝܢܲܝ̈ܗܘܿܢ<EOS>ܕܠܵܐ ܢܸܬܼܒܲܩܘܿܢ ܒܦܲܪܨܘܿܦ ܡܲܠܟܵܐ ܕܲܫܪܸܐ ܒܫܘܼܒܼܚܵܐ<EOS>ܓܸܦܹ̈ܐ ܕܲܒܼܗܘܿܢ ܗܘ̤ܵܘ ܬܲܟܼܣܝܼܬܼܵܐ ܠܲܩܢܘܿܡܲܝ̈ܗܘܿܢ<EOS>ܘܟܲܣܝܼܘ ܪܸ̈ܓܼܫܹܐ ܕܲܩܢ̣ܵܘ ܡܸܢܫܹܠܝ ܕܠܵܐ ܒܲܥܝܵܕܼܵܐ<EOS>ܪܸܓܼܫܹܐ ܚܵܘܝܼܘ ܠܵܐ ܓܘܼܫܡܵܢܹ̈ܐ ܠܥܹܝܢ ܓܘܼܫܡܵܢܵܐ<EOS>ܘܣܲܬܿܪܘ ܐܸܢܘܿܢ ܡ̣ܢ ܬܸܫܒܿܘܿܚܬܵܐ ܕܪܲܒܿܘܼܬܼ ܚܸܙܘܵܐ<EOS>ܐܲܝܟ ܣܘܼܕܼܵܪܹ̈ܐ ܟܪ̣ܵܟܼܘ ܓܸܦܲܝ̈ܗܘܿܢ ܥܲܠ ܐܲܦܲܝ̈ܗܘܿܢ<EOS>ܕܠܵܐ ܢܸܣܬܿܝ̈ܛܵܢ ܡ̣ܢ ܓܵܘܙܲܠܬܵܐ ܕܗܸܕܼܪܹܗ ܕܚܸܘܙܵܐ<EOS>ܚܙܵܬܼܵܐ ܕܗܸܕܼܪܵܐ ܡܸܬܼܚܲܙܝܵܐ ܗ̄ܘ̣ܵܬܼ ܩܕܼܵܡ ܥܲܝܢܲܝ̈ܗܘܿܢ<EOS>ܘܕܲܚܝܼܠܝܼܢ ܗ̄ܘ̣ܵܘ ܕܲܢܚܘܼܪܘܼܢ ܒܵܗ̇ ܒܲܡܠܸܐ ܥܲܝܢܹ̈ܐ<EOS>ܕܚܝܼܠܵܐ ܗ̄ܘ̣ܵܬܼ ܛܵܒܼ ܘܠܲܝܬܿ ܬܘܼܒܼ ܡܸܕܲܡ ܕܲܕܼܚܝܼܠ ܡܸܢܵܗ̇<EOS>ܘܲܪܚܝܼܡܵܐ ܗ̄ܘ̣ܵܬܼ ܘܣܵܗܹ̇ܕܼ ܩܵܠܵܐ ܕܩܘܼܕܵܫܲܝ̈ܗܘܿܢ<EOS>ܓܸܦܹ̈ܐ ܗܘ̤ܵܘ ܠܗܘܿܢ ܐܲܝܟ ܡܸܨܥܵܝܹ̈ܐ ܒܹܝܬܼ ܠܹܗ ܘܲܠܗܘܿܢ<EOS>ܒܗܘܿܢ ܩܲܪܸܒܼܘ ܠܹܗ ܕܵܫܢܹ̈ܐ ܕܩܘܼܕܼܫܵܐ ܕܪܸ̈ܥܝܵܢܲܝܗܘܿܢ<EOS>ܫܬܵܐ ܓܸܦܹ̈ܐ ܐܵܘܥܝܼܘ ܡܸܢܫܹܠܝ ܕܠܵܐ ܪܘܼܟܵܒܼܵܐ<EOS>ܘܦܲܠܸܓܼܘ ܐܸܢܘܿܢ ܠܲܡ̈ܢܵܘܵܬܼܵܐ ܕܐܸܣܟܹܿܡܲܝ̈ܗܘܿܢ<EOS>ܒܲܬܼܪܹܝܢ ܟܲܣܝܼܘ ܦܲܪ̈ܨܘܿܦܲܝܗܘܿܢ ܕܠܵܐ ܨܘܼܪ̈ܵܬܼܵܐ<EOS>ܘܒܲܬܼܪܹܝܢ ܣܲܬܼܪܘ ܪܸ̈ܓܼܠܹܐ ܕܲܒܼܗܘܿܢ ܟܲܕܼ ܠܲܝܬܿ ܐܸܢܹܝܢ<EOS>ܒܲܬܼܪܹܝܢ ܐܲܪܝܼܡܘ ܓܸܦܹ̈ܐ ܠܡܸܦܪܲܚ ܩܲܠܝܼܠܵܐܝܼܬܼ<EOS>ܘܫܲܪܝܼܘ ܩܵܥܹ̇ܝܢ ܩܲܕܿܝܝܼܫܵܐܝܼܬܼ ܩܵܠܹ̈ܐ ܕܩܘܼܕܼܫܵܐ<EOS>ܩܲܕܿܝܼܫ ܩܲܕܿܝܼܫ ܩܲܕܝܼܫ ܡ̇ܪܝܵܐ ܩܥ̣ܵܘ ܣܸܕܼܪ̈ܲܝܗܘܿܢ<EOS>ܘܙܵܥ ܫܲܬܼܐܸܣܹ̈ܐ ܕܗܲܝܟܲܠ ܩܘܼܕܼܫܵܐ ܒܩܘܼܕܵܫܲܝ̈ܗܘܿܢ<EOS>ܬܠܵܬܼܵܐ ܩܘܼܕܼܫܹ̈ܐ ܩܥ̣ܵܘ ܫܲܘܝܵܐܝܼܬܼ ܚܲܕܼ ܫܘܼܠܛܵܢܵܐ<EOS>ܘܒܲܬܼܠܵܬܲܝ̈ܗܘܿܢ ܚܕܼܵܐ ܡ̇ܪܘܼܬܼܵܐ ܕܥܲܠ ܟܠ ܚܵܘܝܼܘ<EOS>ܡ̇ܪܝܵܐ ܨܒܼܵܐܘܼܬܼ ܩ̣ܪܵܘ ܠܲܟܼܝܵܢܵܐ ܐܲܚܝܼܕܼ ܟܠܵܐ<EOS>ܘܐܲܟܸܿܢ ܒܲܕܸܿܩܘ ܕܲܬܼܠܝܼܬܼܵܐܝܼܬܼ ܩܥܸܐܐ ܐܝܼܬܼܘܼܬܼܵܐ<EOS>ܬܠܝܼܬܼܵܝܘܼܬܼܵܐ ܐܲܟܼܪܸܙܘ ܒܐܲܪܥܵܐ ܒܩܘܼܕܵܫܲܝ̈ܗܘܿܢ<EOS>ܘܲܠܦܘܼܬܼ ܛܲܟܼܣܵܐ ܦܪܲܥ̣ܘ ܬܵܘܕܿܝܼܬܼܵܐ ܕܚܲܝܵܒܼܝܼܢ ܗ̄ܘ̣ܵܘ<EOS>ܬܠܵܬܼ ܙܲܒܼ̈ܢܵܬܼܵܐ ܬܢܵܘ̣ ܬܸܫܒܿܘܿܚܬܼܵܐ ܒܩܵܠܵܐ ܕܲܦܠܸܐ<EOS>ܘܲܕܼܪܲܫܘ̣ ܐܘܼܪܚܵܐ ܠܐ̄ܢܵܫܵܐ ܠܡܸܩܪܵܐ ܬܠܵܬܼܵܐ ܫܡܵܗܹ̈ܐ<EOS>ܬܠܵܬܼܵܐ ܫܡܵܘ̈ܗܹܐ ܟܣܹܝܢ ܗ̄ܘ̣ܵܘ ܒܲܫܡܵܐ ܕܗܵܘ̇ ܩܘܼܕܵܫܵܐ<EOS>ܘܩܲܕܸܿܡܘ ܥܝܼܪܹ̈ܐ ܘܒܲܕܸܿܩܘ ܐܸܢܘܿܢ ܒܩܘܼܕܵܫܲܝ̈ܗܘܿܢ<EOS>ܘܐܸܠܵܐ ܡ̇ܢܲܐ ܗ̄ܝܼ ܕܲܬܼܠܵܬܼ ܙܲܒܼܢܝܼ̈ܢ ܩܲܕܸܫܘ ܒܲܠܚܘܿܕܼ<EOS>ܘܠܵܐ ܬܘܼܒܼ ܐܵܘܣܸܦ ܘܠܵܐ ܬܘܼܒܼ ܒܲܨܲܪܘ ܡ̣ܢ ܡܸܢܝܵܢܵܐ<EOS>ܐܸܢ ܦܵܠ̇ܚܘܼܬܼܗܘܿܢ ܩܲܕܿܝܼܫܘܼܬܼܵܐ ܗ̄ܝܼ ܐܲܡܝܼܢܵܐܝܼܬܼ<EOS>ܠܡܵܐ ܠܵܐ ܩܲܕܹܿܫܘ ܕܠܵܐ ܣܲܒܼܥܘܼܬܼܵܐ ܐܲܝܟ ܕܲܡܥܵܕܼܝܼܢ<EOS>ܕܠܵܐ ܡܸܢܝܵܢܵܐ ܚܲܝܵܒܼܝܼܢ ܗ̄ܘ̣ܵܘ ܠܵܡܩܲܕܵܫܘܼ<EOS>ܘܡܵܢܵܐ ܗ̄ܝܼ ܥܸܠܬܼܵܐ ܕܐܲܗܡܝܼܘ ܘܲܫܬܸܩܘ̣ ܡ̣ܢ ܕܲܠܡܸܦܪܲܥ<EOS>ܐܵܠܹܦ ܐܲܠܦܝܼ̈ܢ ܘܪܸܒܿܘܿ ܪܸ̈ܒܿܘܵܢ ܐܸܠܘܼ ܫܲܒܲܚܘ<EOS>ܙܥܘܿܪ ܗ̄ܘ̣ܵܐ ܫܘܼܒܼܚܵܐ ܠܗܵܝ̄̇ ܬܸܫܒܿܘܿܚܬܵܐ ܕܡܸܫܬܲܒܿܚܵܐ ܗ̄ܘ̣ܵܬܼ<EOS>ܫܡܲܝܵܐ ܘܐܲܪܥܵܐ ܐܸܠܘܼ ܝܲܒܸܿܒܼܘ ܥܲܡ ܟܸܢܫܲܝ̈ܗܘܿܢ<EOS>ܠܵܐ ܣܵܦ̇ܩܝܼܢ ܗ̄ܘ̣ܵܘ ܠܲܡܫܲܒܵܚܘܼ ܐܲܟܼܡܵܐ ܕܲܦܠܸܐ<EOS>ܒܪܝܼܬܼܵܐ ܟܠܵܗ̇ ܬܸܠܘܼ ܩܵܡܲܬ̤ ܥܲܡ ܓܘܼܕܲܝ̈ܗܘܿܢ<EOS>ܒܨܝܼܪܵܐ ܗ̄ܘ̣ܵܬܼ ܛܵܒܼ ܡ̣ܢ ܕܲܠܡܸܦܪܲ ܕܵܫܢܹ̈ܐ ܕܫܘܼܒܼܚܵܐ<EOS>ܕܠܵܐ ܡܘܼܫ̈ܚܵܬܼܵܐ ܪܲܒܿ ܒܵܪܘܿܝܵܐ ܡ̣ܢ ܒܸܪ̈ܝܵܬܼܵܐ<EOS>ܘܲܕܼܠܵܐ ܟܲܝܠܵܐ ܒܨܝܼܪ̈ܵܢ ܗܸܢܹܝܢ ܡ̣ܢ ܪܲܒܿܘܼܬܹܗ<EOS>ܘܐܸܢ ܗܵܟܲܢܵܐ ܗ̄ܝܼ ܐܲܝܟ ܡ̇ܐ ܕܣܵܗ̇ܕܿܝܼܡ ܫܘܼܚܠܵܦܲܝ̈ܗܘܿܢ<EOS>ܠܡܵܢܵܐ ܣܲܝܟܲܘܼܗܝ ܥܝܼܪܹ̈ܐ ܠܩܘܼܕܼܫܵܐ ܒܲܬܼܠܵܬܼ ܙܲܒܼܢܝܼ̈ܢ<EOS>ܠܵܐ ܗ̄ܘ̣ܵܐ ܡܸܫܬܲܩ ܫܬܸܩܘ̣ ܪ̈ܘܼܚܵܢܹܐ ܡ̣ܢ ܬܸܫܒܿܘܿܚܬܼܵܐ<EOS>ܘܠܵܘ ܦܘܼܪܥܵܢܵܐ ܕܚܲܝܵܒܼܝܼܢ ܗ̄ܘ̣ܵܘ ܛܠܲܡ̣ܘ ܐܵܘ ܛܵܠ̇ܡܝܼܢ<EOS>ܛܲܟܼܣܵܐ ܪܲܒܵܐ ܚܵܘܝܘܼ ܒܐܲܪܪܥܵܐ ܒܩܘܼܕܵܫܫܲܝ̈ܗܘܿܢ<EOS>ܕܲܟܼܝܵܢ ܟܲܣܝܵܐ ܬܠܵܬܼܵܐ ܒܢܘܿܡܝܼ̈ܢ ܟܣܹܝܢ ܒܐܝܼܬܼܘܼܬܹܗ<EOS>ܚܕܼܵܐ ܐܝܼܬܼܘܼܬܼܵܐ ܝ̄ܠܸܦ̣ܘ ܟܲܕܼ ܬܸܩܢܲܬ̤ ܒܪܝܼܬܼܵܐ ܒܪܵܫܝܼܬܼ<EOS>ܘܒܼܵܬܲܪ ܙܲܒܼܢܵܐ ܩܢ̣ܵܘ ܒܼܘܼܝܵܢܵܐ ܕܒܼܘܼܕܵܩ ܩܢܘܿܡܹ̈ܐ<EOS>ܐ̄ܪܵܙܵܐ ܟܲܣܝܵܐ ܓܠ̣ܵܐ ܠܗܘܿܢ ܟܲܣܝܵܐ ܠܵܐ ܗ̄ܘ̣ܵܐ ܒܓܸܠܝܵܐ<EOS>ܐܸܠܵܐ ܕܢܸܗܘܘܿܢ ܒܵܥܹ̇ܝܢ ܟܠܢܵܫ ܒܥܵܬܹܗ ܕܐ̄ܪܵܙܵܐ<EOS>ܐ̄ܪܵܙܵܢܵܐܝܼܬܼ ܬܢܵܘ̣ ܬܸܫܒܿܘܿܚܬܼܵܐ ܬܠܵܬܼ ܘܲܒܼ̈ܢܵܬܼܵܐ<EOS>ܘܠܵܐ ܐܸܣܬܲܟܲܠܘ ܒܚܲܝܠܵܐ ܕܲܟܼܣܸܐ ܒܓܼܵܘ ܡܸܠܲܝ̈ܗܘܿܢ<EOS>ܡܸܠܹ̈ܐ ܡܲܠܸܠܘ ܘܲܒܼܣܘܼܟܵܠܗܹܝܢ ܠܵܐ ܐܸܬܼܒܲܝܲܢܘ<EOS>ܩܘܼܕܼܫܐ ܩܲܕܸܿܫܘ ܘܡ̇ܢܲܐ ܗ̄ܝܼ ܥܸܠܬܹܗ ܠܵܐ ܣܦܲܩ̣ܘ ܐܲܕܼܪܸܟܼܘ<EOS>ܐܘܼ ܪܚܵܐ ܕܫܲܝܢܵܐ ܕܪܲܫ̣ܘ ܠܲܒܼܪܝܼܬܼܵܐ ܠܘܵܬܼ ܒܵܪܘܿܝܵܐ<EOS>ܕܬܸܪܕܹܿܐ ܫܲܦܝܼܪ ܠܘܲܥܕܵܐ ܕܐܲܒܼܵܐ ܘܲܒܼܪܵܐ ܘܪܘܼܚܵܐ<EOS>ܩܘܼܕܼܫܹ̈ܐ ܠܬܵܬܬܼܵܐ ܛܲܟܸܿܣܘ ܣܡ̣ܘ ܒܵܗ̇ ܒܲܕܼܡܘܼܬܼ ܡܝܼ̈ܠܹܐ<EOS>ܕܠܵܐ ܢܸܬܿܕܵܘܲܕܼ ܐܲܝܢܵܐ ܕܪܵܕܹܐ ܒܩܘܼܕܵܫܲܝ̈ܗܘܿܢ<EOS>ܩܲܕܝܼܫ ܡ̇ܪܝܵܐ ܩ̣ܥܵܘ ܥܲܠ ܐܲܪܥܵܐ ܘܙܵܥܲܬ̤ ܐܲܪܥܵܐ<EOS>ܘܐܲܠܦܘܼܗ̇ ܛܲܟܼܣܵܐ ܕܚܹܝܠ ܐܝܼܬܼܘܼܬܼܵܐ ܕܠܵܐ ܡܸܣܬܲܝܲܟ<EOS>ܚܹܝܠ ܐܝܼܬܼܘܼܬܼܵܐ ܐܲܠܸܦܘ ܐܸܢܘܿܢ ܠܲܡܩܲܕܵܫܘܼ<EOS>ܘܗܸܢܘ̣ܿܢ ܐܲܠܸܦܘ ܒܝܲܕܼ ܐܹܫܲܥܝܵܐ ܬܲܗܪܵܐ ܪܲܒܵܐ<EOS>ܬܲܗܪܵܐ ܪܲܒܵܐ ܚܙ̣ܵܐ ܒܲܪ ܐܵܡܘܿܨ ܒܲܫܡܲܝܵܢܹ̈ܐ<EOS>ܕܲܟܼܡܵܐܬ ܫܒܼܝܼܚܝܼܢ ܘܲܟܼܡܵܐ ܪܗܝܼܒܼܝܼܢ ܠܲܡܩܵܕܵܫܘܼ<EOS>ܒܬܲܗܪܵܐ ܕܲܒܼܗܘܿܢ ܬܗܲܪܘ ܚܘܼܫܵܒܼܵܘ̈ܗܝ ܕܒܲܪ ܥܸܒܼܪ̈ܵܝܹܐ<EOS>ܘܟܲܢܸܫ ܗܵܘܢܹܗ ܡ̣ܢ ܟܠ ܕܘܼܟܵܐ ܠܘܲܥܕܹܿܗ ܕܚܸܙܘܵܐ<EOS>ܒܬܲܗܪܹܗ ܕܚܸܙܘܵܐ ܘܲܕܼܫܲܡܵܫܵܘ̈ܗܝ ܬܗܲܪ ܚܲܙܵܝܵܐ<EOS>ܕܲܟܼܡܵܐ ܕܚܸܠܘ̣ ܗ̄ܘ̣ܵܐ ܡ̣ܢ ܓܸܠܝܵܢܵܐ ܕܡܲܠܸܠ ܥܲܡܹܗ<EOS>ܒܩܸܢܛܵܐ ܕܲܒܼܗܘܿܢ ܬܗܲܪ ܗ̄ܘ̣ܵܐ ܣܲܓܼܝܼ ܛܵܒܼ ܡ̣ܢ ܢܲܦܫܹܗ<EOS>ܕܟܲܕ ܪܘܼܚ ܐܸܢܘܿܢ ܕܚܸܠܘ̣ ܡ̣ܢ ܚܸܙܘܵܐ ܪܘܼܚܵܢܵܝܵܐ<EOS>ܡܲܢ ܟܲܝ ܐܲܙܝܼܥ ܠܩܲܢ̈ܝܲܝ ܚܲܝܠܵܐ ܡܸܬܿܕܲܡܲܪ ܗ̄ܘ̣ܵܐ<EOS>ܘܡ̣ܢ ܡܲܢ ܛܲܫܝܼܘ ܦܲܪ̈ܨܘܿܦܲܝܗܘܿܢ ܗܕܼܝܼܪ̈ܲܝ ܐܲܦܹ̈ܐ<EOS>ܡܲܢ ܟܲܝ ܟܲܢܸܫ ܘܐܲܩܝܼܡ ܐܸܢܘܿܢ ܓܘܼܕܼܝܼ̈ܢ ܓܘܼܕܿܝܼ̈ܢ<EOS>ܘܐܲܪܡܝܼ ܥܠܲܝܗܘܿܢ ܢܝܼܪܵܐ ܘܩܸܢܛܵܐ ܘܗܵܐ ܡܸܬܼܒܲܠܗܹܝܢ<EOS>ܠܡܲܢ ܟܲܝ ܩܵܥܹ̇ܢ ܩܵܠܹ̈ܐ ܕܩܘܼܕܼܫܵܐ ܟܲܕܼ ܕܲܚܝܼܠܝܼܢ<EOS>ܘܥܲܠ ܡ̇ܢ ܠܵܐ ܡܨܸܝܢ ܠܡܸܬܼܠܵܐ ܚܝܵܪܗܘܿܢ ܠܘܲܥܕܹܿܗ ܕܚܸܙܘܵܐ<EOS>ܠܡܵܢܵܐ ܡܣܲܬܿܪܝܼܢ ܩܲܪ̈ܨܘܿܦܲܝܗܘܿܢ ܒܓܼܵܘ ܓܸܦܲܝ̈ܗܘܿܢ<EOS>ܘܥܲܠ ܡ̇ܢ ܩܵܥܹ̇ܝܢ ܬܠܵܬܼܵܐ ܩܵܠܝܼ̈ܢ ܘܠܵܐ ܬܘܼܒܼ ܬܵܢܹ̇ܝܢ<EOS>ܒܹܝܬܼ ܦܘܼܠ̈ܓܹܐ ܩܵܡ̣ ܗ̄ܘ̣ܵܐ ܢܒܼܝܼܵܐ ܥܲܠ ܡ̇ܐ ܕܵܚܙ̣ܵܐ<EOS>ܕܬܲܗܪܹܗ ܕܚܸܘܙܵܐ ܥܵܒܹ̇ܕܼ ܗ̄ܘ̣ܵܐ ܠܹܗ ܠܡܸܬܼܦܲܠܵܓܼܘܼ<EOS>ܐܵܪܵܐ ܐܝܼܬܼܵܘܗܝ ܡܸܕܸܿܡ ܕܲܚܙܹ̇ܝܬܼ ܐܵܘ ܠܵܐ ܐܝܼܬܼܵܘܗܝ<EOS>ܠܝܼ ܡܸܬܼܚܵܘܸܐ ܐܵܘ ܕܲܠܡܵܐ ܟܲܝ ܐܵܦ ܠܲܐ̄̈ܚܪ̈ܵܢܹܐ<EOS>ܐܵܪܵܐ ܓܘܼܫܡܵܐ ܗ̄ܘ̣ ܘܓܼܘܼܫܡܵܢܵܐܝܼܬܼ ܚܵܐܲ̇ܪ ܐ̄ܢܵܐ ܒܹܗ<EOS>ܐܵܘ ܕܲܠܡܵܐ ܟܲܝ ܛܸܠܵܢܝܼܬܼܵܐ ܗ̄ܝܼ ܕܠܵܐ ܫܲܪܝܼܪܵܐ<EOS>ܐܵܪܵܐ ܒܲܦܓܼܪ ܥܸܠܹ̇ܬܼ ܩܵܡܹ̇ܬܼ ܒܓܼܵܘ ܒܹܝܬܼ ܩܘܼܕܼܫܵܐ<EOS>ܐܵܘ ܕܲܠܡܵܐ ܟܲܝܼ ܒܗܵܘܢܵܐ ܚܙܹܝ̇ܬܹܗ ܟܲܕܼ ܠܵܐ ܚܙܹܝ̇ܬܹܗ<EOS>ܐܝܼܬܼܵܘܗܝ ܘܠܲܝܬܵܘܗܝ ܡܸܬܼܪܲܢܸܐ ܗ̄ܘ̣ܵܐ ܝܼܣܲܪܠܵܝܵܐ<EOS>ܒܲܕܼܡܘܼܬܼ ܐܲܒܼܘܼܗܝ ܕܲܫܘ̣ܵܐ ܠܚܸܙܘܵܐ ܕܕܼܵܡܹ̇ܐ ܠܕܼܝܼܠܹܗ<EOS>ܐܵܦ ܝܼܣܪܵܝܝܹܠ ܫܘ̣ܵܐ ܠܲܚܙܵܬܼܵܐ ܕܪܵܡ̇ܐ ܡܸܢܹܗ<EOS>ܘܐܸܬܼܟܲܢܝܼ ܠܹܗ ܫܡܵܐ ܝܼܣܪܵܝܹܠ ܚܙ̣ܵܐ ܠܐܲܠܵܗܵܐ<EOS>ܕܵܡܹ̇ܐ ܚܸܙܘܹܗ ܕܒܲܪ ܝܼܣܪܵܝܹܠ ܠܚܸܙܘܵܐ ܕܐܲܒܼܘܼܗܝ<EOS>ܘܚܲܕܼ ܗ̄ܘ̣ ܚܲܝܠܵܐ ܕܚܵܘܝܼ ܚܲܝܠܹܗ ܬܲܡ̇ܢ ܘܲܬܼܢܵܢ<EOS>ܗܵܘ̇ ܦܘܼܩܕܵܢܵܐ ܕܐܵܘܚܸܕܼ ܢܦܫܹܗ ܒܐܼܝܼܕܲܝ̈ ܝܲܥܩܘܿܒܼ<EOS>ܗܘ̤ ܬܘܼܒܼ ܚܵܘܝܼ ܐܵܦ ܠܐܹܫܲܥܝܵܐ ܚܙܵܬܬܼܵܐ ܕܬܲܗܪܵܐ<EOS>ܬܲܗܪܵܐ ܪܲܒܵܐ ܚܙ̣ܵܐ ܚܲܙܵܝܵܐ ܒܲܪ ܚܲܙܵܝܹ̈ܐ<EOS>ܘܩܵܡ̣ ܘܐܸܬܼܒܲܩܝܼ ܒܲܕܼܠܵܐ ܪܸ̈ܓܼܫܹܐ ܐܲܝܟ ܕܲܒܼܪܸ̈ܓܼܫܹܐ<EOS>ܕܠܵܐ ܣܲܒܼܥܘܼܬܼܵܐ ܡܸܬܼܒܲܩܸܐ ܗ̄ܘ̣ܵܐ ܒܫܘܼܦܪܹܗ ܕܚܸܙܘܵܐ<EOS>ܘܲܟܼܡܵܐ ܕܚܵܐܲ݁ܪ ܬܘܼܒܼ ܚܵܐܲ݁ܪ ܗ̄ܘ̣ܵܐ ܗܲܢܝܼܵܐܝܼܬܼ<EOS>ܗܲܢܝܼ ܗ̄ܘ̣ܵܐ ܛܵܒܼ ܚܸܙܘܹܗ ܕܚܸܙܘܵܐ ܥܲܠ ܪܸܥܝܵܢܹܗ<EOS>ܘܠܵܐ ܣܵܒܲ݁ܪ ܗ̄ܘ̣ܵܐ ܗܵܘܢܹܗ ܠܲܡܚܵܪ ܒܦܲܐܝܘܼܬܼ ܫܘܼܦܪܹܗ<EOS>ܟܡܵܐ ܕܒܲܣܪ̈ܵܦܹܐ ܡܸܬܼܒܲܩܸܐ ܗ̄ܘ̣ܵܐ ܕܲܟܼܡܵܐ ܪܗܝܼܒܼܝܼܢ<EOS>ܩܸܢܛܵܐ ܘܚܘܼܒܵܐ ܡܸܬܿܬܵܘܣܲܦ ܗ̄ܘ̣ܵܐ ܒܓܼܵܘ ܪܸܥܝܵܢܹܗ<EOS>ܟܡܵܐ ܕܓܸܦܲܝ̈ܗܘܿܢ ܥܲܠ ܐܲܦܲܝ̈ܗܘܿܢ ܡܸܬܼܥܲܦܝܼܢ ܗ̄ܘ̣ܵܘ<EOS>ܗܘ̤ ܒܓܼܵܘ ܢܲܦܫܹܗ ܡܸܬܼܦܲܪܲܣ ܗ̄ܘ̣ܵܐ ܠܡܸܣܬܲܬܵܪܘܼ<EOS>ܟܡܵܐ ܕܒܲܪܬܼ ܩܵܠܵܐ ܕܩܲܕܼܝܼܫ ܩܲܕܿܝܼܫ ܡܸܫܬܲܡܥܵܐ ܗ̄ܘ̣ܵܬܼ<EOS>ܗܘ̤ ܕܠܵܐ ܫܵܘܹ̇ܐ ܐܵܦܠܵܐ ܠܡܸܫܡܲܥ ܡܸܬܼܚܲܫܲܒܲ ܗ̄ܘ̣ܐ<EOS>ܟܡܵܐ ܕܲܚܙܵܬܼܵܐ ܒܲܩܕܼܘܿܫ ܩܘܼܕܼܫܹ̈ܐ ܡܸܬܼܚܲܙܝܵܐ ܗ̄ܘ̣ܵܬܼ<EOS>ܕܚܹܝܠ ܒܵܪܘܿܝܵܐ ܫܪ̣ܵܐ ܒܲܥܒܼܵܕܼܵܘ̈ܗܝ ܡܸܬܼܚܲܫܲܒܼ ܗ̄ܘ̣ܵܐ<EOS>ܒܲܩܕܼܘܿܫ ܩܘܼܕܼܫܹ̈ܐ ܚܙ̣ܵܝܗܝ ܗ̄ܘ̣ܵܐ ܠܚܸܙܘܵܐ ܕܐܸܬܼܚܵܘܝܼ ܠܹܗ<EOS>ܘܠܵܐ ܣܦܲܩ ܩܘܼܕܼܫܵܐ ܕܲܡܩܲܕܿܫܵܢܹ̈ܐ ܠܡܹܐܚܲܕܼ ܣܵܟܹܗ<EOS>ܪܲܒܿ ܗ̄ܘ̣ ܣܲܓܿܝܼ ܚܸܙܘܵܐ ܕܲܚܙ̣ܵܐ ܡ̣ܢ ܟܠ ܚܸܙܘܝܼ̈ܢ<EOS>ܘܣܵܗ̇ܕܵܐ ܚܙܵܬܼܵܐ ܕܪ̈ܘܼܚܵܢܵܝܹܐ ܕܠܵܐ ܣܸܦܩܲܬ̤ ܠܹܗ<EOS>ܬܚܹܒܼ݂ܩܵܠܲܝ̈ܗܘܿܢ ܠܐܝܼܘ ܓܸܦܲܝ̈ܗܘܿܢ ܦܗ̣ܵܐ ܡܲܕܲܥܗܘܿܢ<EOS>ܘܠܵܐ ܣܦܲܩ̣ܘ ܥܲܙܝܼܘ ܠܡܸܬܼܒܲܩܵܝܘܼ ܒܙܝܼܘܹܗ ܕܚܸܘܙܵܐ<EOS>ܠܐܝܼܘ ܘܐܸܬܼܦܲܫܲܚܘ ܡ̣ܢ ܕܲܢܟܲܣܘܿܢ ܦܲܪ̈ܨܘܿܦܲܝܗܘܿܢ<EOS>ܘܟܲܕܼ ܛܵܒܼ ܟܲܣܝܼܘ ܠܵܐ ܐܸܬܼܟܲܣܝܼܘ ܐܲܟܼܡܵܐ ܕܙܵܕܹܩ<EOS>ܩܸܢܛܵܐ ܘܚܘܼܒܵܐ ܡܠܸܐ ܗ̄ܘ̣ܵܐ ܚܸܙܘܵܐ ܠܲܕܼܚܵܐܲܪ ܒܹܗ<EOS>ܘܲܡܣܲܪܸܕܼ ܗ̄ܘ̣ܵܐ ܘܲܡܕܲܚܸܠ ܗ̄ܘ̣ܵܐ ܚܲܟܿܝܼܡܵܐܝܼܬܼ<EOS>ܒܝܲܕܼ ܬܲܪ̈ܬܲܝܗܹܝܢ ܩܵܡ̣ ܚܲܙܵܝܵܐ ܠܡܸܬܼܒܲܩܵܝܘܼ<EOS>ܘܡܸܬܼܩܲܢܲܛ ܗ̄ܘ̣ܵܐ ܘܡܸܬܼܝܲܐܲܒܼ ܗ̄ܘ̣ܵܐ ܕܢܸܩܪܘܿܒܼ ܘܲܢܦܘܼܫ<EOS>ܚܸܒܼܠܹ̈ܐ ܩ̈ܫܲܝܵܐ ܡ̇ܚܹ̇ܝܢ ܗ̄ܘ̣ܵܘ ܠܵܗ̇ ܠܦܵܪܘܿܫܘܼܬܹܗ<EOS>ܘܲܡܚܲܒܸܿܠ ܗ̄ܘ̣ܵܐ ܕܢܵܘܠܸܕܼ ܚܸܙܘܵܐ ܕܐܸܬܼܚܵܘܝܼ ܠܹܗ<EOS>ܒܲܕܸܡܘܼܬܼ ܥܘܸܠܵܐ ܥܵܨܹ̇ܐ ܗ̄ܘ̣ܵܐ ܠܹܗ ܚܸܙܘܵܐ ܠܝܲܨܪܹܗ<EOS>ܕܲܒܼܝܲܕܼ ܪܸ̈ܓܼܫܵܘܗܝ ܢܸܦܘܿܩ ܢܲܟܼܪܸܙ ܪܲܒܿܘܼܬܼ ܚܲܝܠܹܗ<EOS>ܙܲܪܥܵܐ ܛܵܒܼܵܐ ܕܪܘܼܚ ܓܸܠܝܵܢܵܐ ܩܲܒܸܿܠ ܗܵܘܢܹܗ<EOS>ܘܲܬܼܗܲܪ ܣܲܓܼܝܼ ܕܟܲܕܼ ܠܵܐ ܫܵܘܹ̇ܐ ܫܘ̣ܵܐ ܠܕܼܐܝܟ ܗܵܕܹܐ<EOS>ܫܝܼܛܘܼܬܼ ܓܸܢܣܹܗ ܘܪܲܒܿܘܼܬܼ ܥܵܘ̣ܠܹܗ ܡܸܬܼܥܲܗܲܪ ܗ̄ܘ̣ܵܐ<EOS>ܘܦܵܪܘܿܫܵܐܝܼܬܼ ܡܸܬܿܕܲܡܲܪ ܗ̄ܘ̣ܵܐ ܒܐܲܝܕܼܵܬ ܕܲܚܙ̣ܵܐ<EOS>ܚܲܫܵܐ ܕܚܵܘܒܵܘ̈ܗܝ ܙܵܩܹ̇ܬܼ ܗ̄ܘ̣ܵܐ ܠܹܗ ܠܒܲܪ ܡ̇ܝܘܿܬܹ̈ܐ<EOS>ܘܡܸܬܼܟܲܚܲܕܼ ܗ̄ܘ̣ܵܐ ܕܢܸܬܼܠܸܐ ܚܝܵܪܹܗ ܠܐܲܦܲܝ̈ ܚܸܙܘܵܐ<EOS>ܡ̇ܐ ܕܐܸܬܼܪܲܓܼܪܲܓܼ ܕܲܢܚܘܼܪ ܫܲܦܝܼܪ ܒܦܲܐܝܘܼܬܼ ܫܘܼܦܪܹܗ<EOS>ܚܵܪ̣ ܒܲܩܢܘܿܡܹܗ ܚܲܫ̣ ܘܐܸܬܿܬܲܢܲܚ ܥܲܠ ܣܘܼܪ̈ܚܵܢܵܘܗܝ<EOS>ܡ̇ܐ ܕܐܸܬܼܝܲܐܲܒ ܠܩܵܠܵܐ ܕܥܝܼܪܹ̈ܐ ܕܩܵܥܥܹ̇ܝܢ ܩܲܕܿܝܼܫ<EOS>ܥܗ݂ܲܕܼ ܛܲܡܐܝܼܘܼܬܼܵܐ ܕܲܒܼܢܲܝ̈ ܥܲܡܹܗ ܘܚܲܦܝܼ ܐܲܦܵܘ̈ܗܝ<EOS>ܡ̇ܐ ܕܐܸܬܼܝܲܐܲܒܼ ܠܩܵܠܵܐ ܕܥܝܼܪܹ̈ܐ ܕܩܵܥܹ̇ܝܢ ܩܲܕܿܝܼܫ<EOS>ܥܗ݂ܲܕܼ ܛܲܡܐܝܼܘܼܬܼܵܐ ܕܲܒܼܢܲܝ̈ ܥܲܡܹܗ ܘܚܲܦܝܼ ܐܲܦܵܘ̈ܗܝ<EOS>ܡ̇ܐ ܕܐܸܬܼܒܲܩܝܼ ܕܲܟܼܝܵܢ ܪܘܼܚܵܐ ܐܝܼܬܼܵܘܗܝ ܚܸܙܘܵܐ<EOS>ܐܵܘܚܸܠ ܘܲܦܣ݂ܲܩ ܕܗܘ̤ ܛܵܠܹ̇ܩ ܠܹܗ ܡ̣ܢ ܚܲܝܘܼܬܼܵܐ<EOS>ܒܐܵܓܼܘܿܢ ܚܲܫܹ̈ܐ ܪܡܸܐ ܗ̄ܘ̣ܵܐ ܢܒܼܝܼܵܐ ܩܕܼܵܡ ܓܸܠܝܵܢܵܐ<EOS>ܘܡܸܬܼܝܲܐܲܒܼ ܗ̄ܘ̣ܵܐ ܕܢܸܫܡܲܥ ܩܵܠܵܐ ܕܫܘܼܒܼܩܵܢ ܥܵܘ̣ܠܵܐ<EOS>ܚܲܫܵܐ ܕܥܵܘ̣ܠܹܗ ܘܕܲܒܼܢܲܝ̈ ܥܲܡܹܗ ܙܵܩܹ̇ܬܼ ܗ̄ܘ̣ܵܐ ܠܹܗ<EOS>ܘܡܲܪܝܼܪܵܐܝܼܬܼ ܡܸܬܿܬܲܢܲܚ ܗ̄ܘ̣ܵܐ ܒܓܼܵܘ ܪܸܥܝܵܢܹܗ<EOS>ܘܵܝ ܠܝܼ ܠܕܼܵܘܝܵܐ ܐܸܡ݂ܲܪ ܟܹܐܢܵܐ ܗܘ̤ ܠܲܩܢܘܿܡܹܗ<EOS>ܕܲܡܛܲܡܲܐ ܐ̄ܢܵܐ ܒܲܫܟܼܝܼܪ݁ܵܬܼܵܐ ܕܥܵܘ̣ܠܹܗ ܕܥܲܡܵܐ<EOS>ܘܵܝ ܠܝܼ ܕܲܣܢܹܐ ܚܝܪܵܐ ܕܐܲܦܲܝ ܘܲܕܼܚܘܼܫܵܒܲܝ̈<EOS>ܘܩܵܡܹ̇ܬܼ ܕܐܹܚܘܼܪ ܒܫܲܦܝܘܼܬܼ ܚܸܙܘܵܐ ܕܚܹܝܠ ܐܝܼܬܼܘܼܬܼܵܐ<EOS>ܘܵܝ ܠܝܼ ܕܐܝܼܬܲܝ ܡܸܕܼܪܵܐ ܫܝܼܛܵܐ ܕܒܼܝܼܠ ܒܲܚܛܵܗܹ̈ܐ<EOS>ܘܲܫܘܹ̇ܝܬܼ ܕܐܸܚܙܸܐ ܠܪܸܡܙܵܐ ܕܪܲܟܸܿܒܼ ܠܫܝܼܛܘܼܬܼ ܡܸܕܼܪܲܢ<EOS>ܒܕܼܝܼܢܵܐ ܟܹܐܢܵܐ ܩܲܛܪܸܓܼ ܢܲܦܫܹܗ ܢܒܼܝܼܵܐ ܟܹܐܢܵܐ<EOS>ܘܲܩܕܼܵܡ ܕܝܼܢܵܐ ܚܲܝܸܒܼ ܗܘ̤ ܠܹܗ ܕܠܵܐ ܢܸܬܼܚܲܝܲܒܼ<EOS>ܐܲܝܟ ܚܲܝܵܒܼܵܐ ܩܵܡ̣ ܙܲܕܿܝܼܩܵܐ ܩܕܼܵܡ ܓܸܠܝܵܢܵܐ<EOS>ܘܥܲܕܼܠܵܐ ܢܸܒܼܠܲܥ ܩܲܪܸܡ ܐܵܘܕܿܝܼ ܕܚܲܝܵܒܼܵܐ ܐ̄ܢܵܐ<EOS>ܐܲܝܟ ܕܲܒܼܥܲܪ̈ܩܹܐ ܡ̣ܬܿܚ ܠܲܩܢܘܿܡܹܗ ܒܲܬܼܘܵܬܼ ܢܲܦܫܵܐ<EOS>ܘܢܲܓܸܿܕܼ ܗܘ̤ ܠܹܗ ܥܲܕܼܠܵܐ ܢܸܡܛܘܿܢ ܢܸܓܼ̈ܕܹܿܐ ܨܹܐܕܼܵܘܗܝ<EOS>ܢܸܓܼ̈ܕܹܿܐ ܩܫܲܝ̈ܵܐ ܦܣܲܩ̣ ܥܲܠ ܢܲܦܫܹܗ ܟܲܕܼ ܠܵܐ ܬܲܒܼܥ̣ܘܼܗܝ<EOS>ܘܦܵܪܘܿܫܵܐܝܼܬܼ ܦܪ݂ܲܫ ܘܵܠܝܼܬܼܵܐ ܕܚܲܝܵܒܼ ܐ̄ܢܵܫܵܐ<EOS>ܚܠܵܦ ܚܲܝܵܒܹ̈ܐ ܚܲܝܸܒܼ ܢܲܦܫܹܗ ܟܲܕܼ ܠܵܐ ܚܲܝܵܒܼ<EOS>ܘܲܒܼܬܸܢ̈ܚܵܬܹܗ ܕܝܼܠܵܐ ܡܲܚ̈ܘܵܐܼܵܐ ܡ̣ܢ ܡܲܪ݁ܵܚܹܐ<EOS>ܣܢܹܐܓܼܪܵܐ ܛܵܒܼܵܐ ܗܘ̤ܵܐ ܚܠܵܦ ܥܲܡܹܗ ܨܹܝܕܼ ܟܹܐܢܘܼܬܼܵܐ<EOS>ܘܲܒܼܬܿܟܲܫܲܦܬܹܿܗ ܫܲܠܝܼ ܪܘܼܓܼܙܵܐ ܘܐܲܒܲܪ ܚܸܡܬܼܵܐ<EOS>ܒܲܣܢܹܐ ܓܼܪܘܼܬܹܗ ܬܗܲܪ ܕܲܝܵܢ̇ܵܐ ܘܲܒܼܢܲܝ̈ ܛܲܟܼܣܹܗ<EOS>ܕܲܟܼܡܵܐ ܝ̄ܕܕܲܥ ܗ̄ܘ̣ܵܐ ܠܲܡܪܲܟܵܒܼܘܼ ܦܘܼܪ̈ܣܹܐ ܚܢܝܼ̈ܓܹܐ<EOS>ܦܝܵܣܵܐ ܕܡܸܠܵܘ̈ܗܝ ܫܡ݂ܲܥ ܦܘܼܩܕܵܢܵܐ ܕܲܟܼܣܸܐ ܒܚܸܘܙܵܐ<EOS>ܘܫܲܕܲܪ ܒܲܝܐܹܗ ܒܝܲܕܼ ܐܝܼܙܓܲܕܵܐ ܪܘܼܚܵܢܵܝܵܐ<EOS>ܓܲܒܼܪܵܐ ܕܪܘܼܚܵܐ ܫܕܲܪ ܚܸܙܘܵܐ ܨܹܝܕܼ ܒܲܪ ܐܵܡܘܿܨ<EOS>ܕܢܸܙܘܿܥ ܒܐܸܕܼܢܵܘ̈ܗܝ ܣܒܲܪܬܼܵܐ ܛܵܒܼܬܼܵܐ ܕܫܘܼܒܼܩܵܢ ܥܵܘ̣ܠܵܐ<EOS>ܣܒܲܪܬܼܵܐ ܛܵܒܼܬܼܵܐ ܐܲܝܬܿܝܼ ܥܝܼܪܵܐ ܠܒܲܪ ܥܸܒܼܪ̈ܵܝܹܐ<EOS>ܕܡܲܠܝܵܐ ܫܲܝܢܵܐ ܘܐܝܼܬܼ ܒܵܗ̇ ܐܵܬܼܵܐ ܕܚܘܼܣܵܝ ܚܵܘ̈ܒܹܿܐ<EOS>ܚܘܼܣܵܝ ܚܵܘ̈ܒܹܿܐ ܛܥ݂ܲܢ ܪܘܼܚܵܐ ܒܐܝܼܕܼܵܐ ܕܙܵܘܥܵܘ̈ܗܝ<EOS>ܘܝܲܗ̣̄ܒܼ ܠܲܢܒܼܝܼܵܐ ܕܬܼܚܲܣܸܐ ܒܵܗ̇ ܡ̣ܢ ܟܘܼܬܼܡ̇ܬܹ̈ܐ<EOS>ܓܡܘܼܪܬܵܐ ܕܢܘܼܪܵܐ ܪܡ݂ܲܙ ܠܹܗ ܪܸܡܙܵܐ ܠܪܘܼܚܵܢܵܝܵܐ<EOS>ܕܢܸܩܪܘܿܒܼ ܘܢܸܣܲܒܼ ܒܟܼܠܒܿܬܼܵܐ ܕܢܘܼܪܵܐ ܘܲܢܩܲܪܸܒܼ ܠܹܗ<EOS>ܢܘܼܪܵܠ ܒܢܘܼܪܵܠ ܦܩ݂ܲܕܼ ܠܹܗ ܕܢܹܐܚܘܿܕܼ ܠܢܘܼܪܵܝܵܐ<EOS>ܘܲܢܛܲܠܸܩ ܒܵܗ̇ ܝܲܥܪܵܐ ܕܥܵܘ̣ܠܵܐ ܕܝܼܥ̣ܵܐ ܒܐ̄ܢܵܫܵܐ<EOS>ܝܲܥܪܵܐ ܕܥܵܘ̣ܠܵܐ ܝ̄ܥ̣ܵܐ ܒܐܸܫܟܵܪܵܐ ܕܚܸܛܵܘ̈ܗܝ ܕܐܵܕܼܵܡ<EOS>ܘܲܫܲܕܲܪ ܟܲܣܝܵܐ ܥܲܕܹܿܗ ܒܐܝܼܕܼܵܐ ܕܲܫܡܲܝܵܢܵܐ<EOS>ܡܲܓܼܠܵܐ ܕܢܘܼܪܵܐ ܚܵܘܝܹܗ ܕܢܵܘܫܸܛ ܒܲܝܢܵܬܼ ܚܸܛܹ̈ܐ<EOS>ܘܢܸܚܨܘܿܕܼ ܝܲܥܪܵܐ ܘܲܢܦܘܼܫ ܙܲܪܥܵܐ ܕܠܵܐ ܢܸܟܼܝܵܢܵܐ<EOS>ܐܲܝܟ ܚܵܨܘܿܕܼܵܐ ܩܪܸ݂ܒܼ ܪܘܼܚܵܢܵܐ ܨܹܝܕܼ ܒܲܪ ܐܵܡܘܿܨ<EOS>ܘܚܲܨܕܹܿܗ ܠܥܵܘ̣ܠܹܗ ܒܡܲܓܿܠܵܐ ܕܐܵܘܚܸܕܼ ܪܸܡܙܵܐ ܒܐܝܼܕܹܗ<EOS>ܓܡܘܼܪܬܵܐ ܕܢܘܼܪܵܐ ܚܙ̣ܵܐ ܟܲܕܼ ܣܝܼܡܵܐ ܒܡܲܕܼܒܲܚܩܘܼܕܼܫܵܐ<EOS>ܘܲܩܪܸ݂ܒܼ ܐܲܚܕܵܗ̇ ܒܐܝܼܕܼܵܐ ܕܢܘܼܪܵܐ ܐܲܝܟ ܕܐܸܬܼܦܲܩܲܕܼ<EOS>ܒܟܲܠܒܿܬܼܵܐ ܕܢܘܼܪܵܐ ܠܲܒܼܟܵܗ̇ ܠܢܘܼܪܵܐ ܢܘܼܪܵܢܵܝܵܬܼܵܐ<EOS>ܘܩܲܪܸܒܼ ܣܵܡܵܗ̇ ܥܲܠ ܣܸܦ̈ܘܵܬܼܵܐ ܒܸܣܪ̈ܵܢܝܵܬܼܵܐ<EOS>ܐܘܿ ܬܸܕܼܡܘܼܪܬܵܐ ܕܨܹܝܕܼ ܒܲܪ ܐܵܡܘܿܨ ܡܸܣܬܲܥܪܵܐ ܗ̄ܘ̣ܵܬܼ<EOS>ܕܟܲܕܼ ܒܸܣܪܵܢܵܐ ܗ̄ܘ̣ ܠܵܐ ܝܵܩܹ̇ܕܼ ܗ̄ܘ̣ܵܐ ܡ̣ܢ ܝܵܩܹܕܿܬܵܐ<EOS>ܢܘܼܪܵܐ ܠܢܘܼܪܵܐ ܠܵܐ ܣܦ݂ܲܩ ܐܸܚܲܕܼ ܒܸܠܥܵܕܼ ܡܸܕܸܿܡ<EOS>ܘܒܸܣܪܵܐ ܫܝܼܛܵܐ ܐܲܚܕܵܗ̇ ܒܦܘܼܡܹܗ ܘܠܵܐ ܐܸܬܼܚܲܪܲܟ<EOS>ܠܵܐ ܚܵܫܘܿܫܵܐ ܚܲܫ̣ ܡ̣ܢ ܙܲܗܪܵܐ ܕܥܲܙܝܼܙܘܼܬܼܵܗ̇<EOS>ܘܲܡܠܸܐ ܚܲܫܹ̈ܐ ܠܵܐ ܚܲܫ̣ ܦܲܓܼܪܹܗ ܟܲܕܼ ܩܸܪܒܲܬ̤ ܠܹܗ<EOS>ܐܘܿ ܢܘܼܪܵܢܵܐ ܕܠܵܐ ܣܦ݂ܲܩ ܐܸܚܲܕܼ ܚܙܵܬܼܵܐ ܕܢܘܼܪܵܐ<EOS>ܐܘܿ ܦܲܓܼܪܵܐ ܕܠܵܐ ܐܲܟܿܝܵܬܹ̈ ܫܲܠܗܹܒܼܝܼܬܼܵܐ<EOS>ܠܵܘ ܢܘܼܪܵܐ ܗ̣̄ܘܵܬܼ ܕܐܸܚܲܕܼ ܥܝܼܪܵܐ ܒܟܲܠܒܿܬܼܵܐ ܕܢܘܼܪܵܐ<EOS>ܐܵܦܠܵܐ ܢܒܼܝܼܵܐ ܠܵܐ ܗ̄ܘ̣ܵܐ ܓܡܘܼܪܬܵܐ ܗ̄ܝܼ ܕܩܸܪܒܲܬ̤ ܨܹܐܕܼܵܘܗܝ<EOS>ܠܵܐ ܗ̄ܘ̣ܵܐ ܒܓܼܘܼܫܡܵܐ ܚ̣ܙܵܝܗܝ ܗ̄ܘ̣ܵܐ ܠܚܸܙܘܵܐ ܕܐܸܬܼܚܵܘܝܼ ܠܹܗ<EOS>ܘܠܵܐ ܗ̄ܘ̣ܵܐ ܚܸܙܘܵܐ ܓܘܼܫܡܵܢܵܐܝܼܬܼ ܡܸܬܼܚܵܘܸܐ ܗ̄ܘ̣ܵܐ<EOS>ܠܵܬܐ ܒܵܪܘܿܝܵܐ ܣܲܝܸܟ ܝܵܬܹܗ ܒܗܲܝܟܲܠ ܩܘܼܕܼܫܵܐ<EOS>ܐܵܦܠܵܐ ܣܪ̈ܵܦܹܐ ܐܘܵܥܝܼܘ ܓܸܦܹ̈ܐ ܡܸܬܼܪ̈ܲܓܼܫܵܢܹܐ<EOS>ܠܵܐ ܗ̄ܘ̣ܵܐ ܒܩܵܠܵܐ ܡܸܬܼܪܲܓܼܫܢܵܐ ܩܥ̣ܵܘ ܪ̈ܘܼܚܵܢܹܐ<EOS>ܘܠܵܐ ܐܹܫܲܥܝܵܐ ܒܪܸ̈ܓܼܫܲܝ ܦܲܓܼܪܵܐ ܨܵܬܹܗ ܠܩܵܠܵܐ<EOS>ܪܘܼܚܵܢܵܐܝܼܬܼ ܗܘ̤ܵܐ ܓܸܠܝܵܢܵܐ ܥܲܠ ܒܸܣܪܵܢܵܐ<EOS>ܘܲܒܼܪܸܥܝܵܢܵܐ ܚܙ̣ܵܐ ܗܵܝ̇ ܕܲܚܙ̣ܵܐ ܘܠܵܐ ܗ̄ܘ̣ܵܐ ܒܥܲܝܢܹ̈ܐ<EOS>ܒܥܲܝܢܹ̈ܐ ܕܗܵܘܢܵܐ ܚܙ̣ܵܐ ܠܲܚܙܵܬܼܵܐ ܕܠܵܐ ܡܸܬܼܚܲܙܝܵܐ<EOS>ܘܲܒܼܬܲܪܥܝܼܬܹܗ ܨܵܬܼ ܒܲܪ̄ܬܼ ܩܵܠܵܐ ܕܠܵܐ ܡܸܬܼܪܲܓܼܫܵܐ<EOS>ܒܙܵܘܥܹ̈ܐ ܟܣܲܝ̈ܵܐ ܬܲܪܓܸܿܡ ܥܲܡܹܗ ܪܸܡܙܵܐ ܟܲܣܝܵܐ<EOS>ܘܩܲܛܝܼܢܵܐܝܼܬܼ ܠܥܸ݂ܙ ܓܸܠܝܵܢܵܐ ܥܲܡ ܚܘܼܫܵܒܼܵܘ̈ܗܝ<EOS>ܒܙܵܘܥܹ̈ܐ ܩܲܪܸܒܼ ܐܵܦ ܪܘܼܚܵܢܵܐ ܓܡܘܼܪܬܵܐ ܠܙܵܘܥܵܘ̈ܗܝ<EOS>ܟܲܕܼ ܟܠ ܟܠܹܗ ܠܲܝܬܿ ܗ̄ܘ̣ܵܐ ܓܡܘܼܪܬܵ ܐܸܠܵܐ ܚܙܵܬܼܵܐ<EOS>ܚܙܵܬܼܵܐ ܗ̄ܘ̣ܵܬܼ ܓܹܝܪ ܕܡܸܬܼܚܲܙܝܵܐ ܗ̄ܘ̣ܵܬܼ ܫܲܪܝܼܪܵܐܝܼܬܼ<EOS>ܠܵܐ ܗ̄ܘ̣ܵܐ ܒܓܼܘܼܫܡܵܐ ܐܸܠܵܐ ܒܚܸܙܘܵܐ ܕܠܵܐ ܪܘܼܟܵܒܼܵܐ<EOS>ܕܠܵܐ ܒܐܝܼ̈ܕܲܝܵܐ ܠܒ݂ܲܟ ܪܘܼܚܵܢܵܐ ܓܡܘܼܪܬܵܐ ܕܠܲܝܬܹܿܝܗ̇<EOS>ܘܲܕܼܠܵܐ ܟܲܠܒܿܬܼܵܐ ܩܲܪܒܼܵܗ̇ ܠܦܘܼܡ̇ܐ ܕܲܠܒܼܝܼܫ ܓܘܼܫܡܵܐ<EOS>ܒܟܲܠܒܿܬܼܵܐ ܕܠܲܝܬܹܿܝܗ̇ ܠܒ݂ܲܟ ܠܲܓܼܡܘܼܪܬܵܐ ܕܠܵܐ ܡܸܬܼܚܲܙܝܵܐ<EOS>ܘܩܲܪܒܼܵܗ̇ ܠܦܘܼܡ̇ܐ ܕܡܸܬܼܚܲܙܝܵܢܵܐ ܕܠܵܐ ܒܲܚܙܵܬܼܵܐ<EOS>ܒܩܵܠܵܐ ܕܠܵܐ ܓܫܘܿܡ ܠܥܸ݂ܙ ܠܵܐ ܓܫܝܼܡܵܐ ܥܲܡ ܓܘܼܫܡܵܢܵܐ<EOS>ܘܲܓܼܠ̣ܵܐ ܘܚܵܘܝܝܹܗ ܫܘܼܒܼܩܵܢ ܥܵܘ̣ܠܵܐ ܕܢܵܣܹ̇ܒܼ ܡܲܓܵܢ<EOS>ܗܵܐ ܩܸܪܒܲܬ̤ ܗܵܕܹܐ ܠܦܘܼܡܵܟ ܐܸܡ݂ܲܪ ܥܝܼܪܵܐ<EOS>ܕܬܲܥܒܲܪ ܥܵܘ̣ܠܵܟ ܘܬܸܫܪܸܐ ܦܟܼܵܪܹ̈ܐ ܕܚܵܘܒܲܝ̈ ܢܲܦܫܵܟ<EOS>ܗܵܐ ܫܒܼܝܼܩ ܥܵܘ̣ܠܵܟ ܘܲܥܛܹܐ ܐ̄ܫܛܵܪܵܐ ܕܚܲܝܵܒܼܘܼܬܼܵܟ<EOS>ܩܘܼܡ ܦܘܼܩ ܐܲܟܼܪܸܙ ܩܵܠ ܫܘܼܒܼܩܵܢܵܐ ܠܲܒܼܢܲܝ̈ ܓܸܢܣܵܟ<EOS>ܗܵܐ ܐܲܦܸܣ ܠܝܼ ܪܸܡܙܵܐ ܟܲܣܝܵܐ ܕܲܫܪܸܐ ܒܚܸܙܘܵܐ<EOS>ܕܐܹܩܲܪܸܒܼ ܠܵܟ ܣܲܡܵܐ ܕܪ̈ܲܚܡܹܐ ܕܠܵܐ ܒܐܝܼ̈ܕܲܝܵܐ<EOS>ܗܵܐ ܚܵܘܝܼ ܠܝܼ ܕܲܒܼܡܵܢ ܐܲܣܸܐ ܟܹܐܒܼܵܐ ܕܢܲܦܫܵܟ<EOS>ܘܐܲܝܟܲܢ ܐܸܥܛܹܐ ܫܛܵܪ ܚܵܘ̈ܒܵܬܼܵܐ ܕܥܲܠ ܗܲܕܵܡܲܝ̈ܟ<EOS>ܒܢܘܼܪܵܐ ܐܲܠܦܲܢܝ ܕܐܸܡܪܘܿܩ ܡܸܢܵܟ ܨܵܐܬܼܵܐ ܕܚܵܘ̈ܒܹܿܐ<EOS>ܘܒܼܵܗ̇ ܒܲܕܹܿܩ ܠܝܼ ܕܐܸܓܼܠܸܐ ܫܪܵܪܵܐ ܕܗܲܝܡܵܢܘܼܬܼܵܐ<EOS>ܠܡܵܢ ܟܲܝ ܒܐܵܬܼܵܐ ܕܢܘܼܪܵܐ ܕܲܟܿܝܹܗ ܠܲܕܼܟܸܐ ܢܲܦܫܵܐ<EOS>ܕܗܵܐ ܗܝ̤ ܢܘܼܪܵܐ ܡܲܟܿܝܵܢܝܼܬܼܵܐ ܗ̄ܝܼ ܕܡܸܬܼܡܲܟܿܝܵܢܹ̈ܐ<EOS>ܠܡܵܢ ܟܲ ܒܟܲܠܒܿܬܼܵܐ ܐܲܚܕܵܗ̇ ܥܝܼܪܵܐ ܘܠܵܐ ܗ̄ܘ̣ܵܐ ܒܐܝܼܕܹܗ<EOS>ܕܗܵܐ ܚܲܣܝܼܢ ܗ̄ܘ̣ ܚܹܝܠ ܪܘܼܚܵܢܵܐ ܡ̣ܢ ܫܲܬܼܝܼܩܵܐ<EOS>ܠܡܵܢܵܐ ܢܘܼܪܵܐ ܫܩ݂ܲܠ ܡ̣ܢ ܡܲܕܼܒܿܚܵܐ ܕܲܥ̈ܠܵܘܵܬܼܵܐ<EOS>ܕܗܵܐ ܕܸܒܼܚܹ̈ܐ ܗ̄ܘ̣ܵܘ ܕܲܡܕܲܟܹܿܝܢ ܗ̄ܘ̣ܵܘ ܘܠܵܐ ܢܘܼܪܵܐ<EOS>ܒܕܸܒܼܚܹ̈ܐ ܕܥܸܪ̈ܒܹܿܐ ܡܸܬܿܕܲܟܹܿܝܢ ܗ̄ܘ̣ܵܘ ܝܼܣܲܪ̈ܠܵܝܹܐ<EOS>ܘܡܸܛܠ ܡ̇ܢܵܐ ܠܵܘ ܡ̣ܢ ܕܸܒܼܚܹ̈ܐ ܫܩ݂ܲܠ ܩܲܪܸܒܼ ܠܹܗ<EOS>ܒܲܕܼܡ̇ܐ ܕܥܸܓܼܠܹ̈ܐ ܡܸܬܼܚܲܣܹܝܢ ܗ̄ܘ̣ܵܘ ܛܲܟܐܲܝ̈ ܢܲܦܫܵܐ<EOS>ܘܥܲܠ ܡ̇ܢ ܠܵܐ ܕܡ̇ܐ ܥܲܠ ܦܘܼܡܹܗ ܘܚܲܣܝܼ ܚܵܘܒܵܘ̈ܗܝ<EOS>ܠܵܐ ܐܸܫܬܲܡܥܲܬ̤ ܕܪܲܣ ܐ̄ܢܵܫ ܢܘܼܪܵܐ ܥܲܠ ܗܲܕܵܡܹ̈ܐ<EOS>ܘܠܵܐ ܕܪܘܼܚܵܢܵܐ ܠܵܐ ܩܢܸܐ ܪܸ̈ܓܼܫܹܐ ܐܸܚܲܕܼ ܢܘܼܪܵܐ<EOS>ܢܘܼܟܼܪܵܝ ܣܲܓܼܝܼ ܗܵܢ ܚܘܼܣܵܝܵܐ ܠܕܲܒܼܢܵܡܘܿܣܵܐ<EOS>ܘܠܲܝܬܿ ܒܹܗ ܡܸܕܼܵܡܹ̇ܐ ܠܛܲܟܼܣܵܐ ܕܐܲܫܠܸܡ ܡܘܼܫܹܐ<EOS>ܡܘܼܫܹܐ ܘܐܲܗܪܘܿܢ ܕܡ̇ܐ ܪܵܣ̇ܝܼܢ ܗ̄ܘ̣ܵܘ ܥܲܠ ܚܲܛܝܹ̈ܐ<EOS>ܠܵܘ ܥܲܠ ܦܘܼܡ̇ܐ ܐܸܠܵܐ ܒܐܸܕܼܢܹ̈ܐ ܘܒܲܟܼܪ̈ܵܘܵܬܼܵܐ<EOS>ܚܕܲܬܵܐ ܗ̄ܝܼ ܕܲܣܥ݂ܲܪ ܣܪܵܦܵܐ ܕܪܘܼܚܵܐ ܨܹܝܕܼ ܐܹܫܲܥܝܵܐ<EOS>ܘܠܲܝܬܿ ܠܵܗ̇ ܦܸܚܡܵܐ ܒܟܼܠܹܗ ܛܲܟܼܣܵܐ ܢܵܡܘܿܣܵܝܵܐ<EOS>ܬܵܐ ܦܲܫܸܩ ܠܲܢ ܟܵܗܢܵܐ ܕܥܲܟܵܐ ܡܟܲܗܸܢ ܒܲܕܼܡ̇ܐ<EOS>ܡ̇ܢܲܐ ܗ̄ܝܼ ܗܵܕܹܐ ܕܲܣܥ݂ܲܪ ܥܝܼܪܵܐ ܨܹܝܕܼ ܒܲܪܓܸܢܣܲܢ<EOS>ܬܵܐ ܚܵܘܵܐ ܠܲܢ ܝܼܣܲܪܠܵܝܵܐ ܚܙ̣ܵܐ ܠܐܲܠܵܗܵܐ<EOS>ܡ̇ܢܵ̇ܘ ܚܲܝܠܵܐ ܕܲܟܼܣܸܐ ܒܚܸܙܘܵܐ ܕܲܚ̣ܙܵܐ ܢܒܼܝܼܵܟ<EOS>ܬܵܐ ܒܲܕܸܩ ܠܲܢ ܡܚܲܣܸܐ ܥܵܘ̣ܠܵܐ ܒܕܸܡ ܚܲܝ̈ܘܵܬܼܵܐ<EOS>ܐܡܵܢ ܠܵܐ ܒܲܕܼܡ̇ܐ ܥܛܵܝܗܝ ܪܘܼܚܵܢܵܐ ܠܥܵܘ̣ܠܹܵܗ ܕܐܲܚܘܼܟ<EOS>ܠܡܵܢ ܠܵܐ ܪܲܣ ܠܹܗ ܕܡ̇ܐ ܥܲܠ ܐܸܕܼܢܹܗ ܐܵܘ ܥܲܠ ܛܲܪܦܹܗ<EOS>ܐܲܟܼܡܵܐ ܕܐܲܠܸܦܘ ܡܘܼܫܹܐ ܘܐܲܗܪܘܿܢ ܠܡܸܬܼܣܝܵܢܹ̈ܐ<EOS>ܠܡܵܢ ܐܸܬܼܚܲܠܲܦ ܛܲܟܼܣܵܐ ܪܲܒܵܐ ܕܪܵܕܹܐ ܗ̄ܘ̣ܵܐ ܒܵܟ<EOS>ܘܐܲܠܦܵܟ ܥܝܼܪܵܐ ܠܡܸܪܕܵܐ ܒܐܘܼܪܚܵܐ ܕܠܵܐ ܚܲܙܝܵܐ ܠܵܟ<EOS>ܠܵܪܵܐ ܡܸܕܸܿܡ ܣܟܸܐ ܒܹܗ ܒܚܸܙܘܵܐ ܕܲܚܙ̣ܵܐ ܢܒܼܝܼܵܟ<EOS>ܘܛܵܟ ܠܵܘ ܐ̄ܪܵܙܵܐ ܗ̄ܘ̣ ܐܸܠܵܐ ܫܪܵܪܵܐ ܕܡܲܥܒܲܪ ܐ̄ܪ̈ܵܙܹܐ<EOS>ܫܪܵܪܵܐ ܓܼܠܝܵܐ ܡܲܟܼܪܸܙ ܐ̄ܪܵܙܵܐ ܒܝܲܕܼ ܫܘܼܓܼܢܵܝܹܗ<EOS>ܘܐܘܼܪܚܵܐ ܫܦܝܼܬܼܵܐ ܩܲܕܸܿܡ ܕܲܪܸܫ ܩܕܼܵܡ ܣܘܼܥܪ̈ܵܢܹܐ<EOS>ܒܘܼܛܵܠ ܕܸܒܼܚܹ̈ܐ ܕܲܒܼܢܵܡܘܿܣܵܐ ܨܝܼܪ ܒܲܓܼܡܘܼܪܬܵܐ<EOS>ܘܫܘܼܒܼܩܵܢ ܥܵܘ̣ܠܵܐ ܕܫܲܪܝܼܪ ܡ̣ܢ ܗܵܘ̇ ܡܠܸܐ ܒܘܼܕܵܩܵܗ̇<EOS>ܥܘܼܬܼܪܵܐ ܪܲܒܵܐ ܕܠܵܐ ܡܸܬܼܡܲܣܟܲܢ ܟܣܸܐ ܒܲܚܙܵܬܼܵܗ̇<EOS>ܘܡܘܼܠܟܵܢ ܚܲܝܹ̈ܐ ܕܪܵܡ ܡ̣ܢ ܐܲܪܥܵܐ ܡܸܬܼܒܲܕܲܩ ܒܵܗ̇<EOS>ܩܘܼܕܼܫܵܐ ܕܲܟܼܝܵܐ ܡܲܟܼܪܸܙ ܩܵܠܵܐ ܕܲܫܡܲܝܵܢܹ̈ܐ<EOS>ܘܠܵܐ ܐܸܫܬܲܡܥܲܬ̤ ܕܩܲܕܸܿܫܘ ܗܵܟܲܢ ܐܸܠܵܐ ܗܵܫܵܐ<EOS>ܬܠܝܼܬܼܵܝܘܼܬܼܵܐ ܡܡܲܠܝܵܐ ܩܥܵܬܼܵܐ ܕܩܘܼܕܵܫܲܝ̈ܗܘܿܢ<EOS>ܘܲܬܼܠܝܼܬܼܵܐܝܼܬܼ ܡܲܠܦܝܼܢ ܠܐ̄ܢܵܫܵܐ ܠܲܡܩܲܕܵܫܘܼ<EOS>ܬܠܵܬܼܵܐ ܩܵܠܹ̈ܐ ܪܲܟܸܿܒܼܘ ܘܲܩܥ̣ܵܘ ܬܠܵܬܼ ܙܲܒܼ̈ܢܵܬܼܵܐ<EOS>ܐܲܠܸܦܘ ܛܲܟܼܣܵܐ ܕܐܝܼܬܼ ܒܐܝܼܬܼܘܼܬܼܵܐ ܬܠܵܬܼܵܐ ܒܲܚܕܼܵܐ<EOS>ܐܲܝܟ ܕܲܒܼܨܸܒܼܥܵܐ ܚܵܘܝܼܘ ܐܸܢܹܝܢ ܠܐܲܪ̈ܥܵܢܵܝܹܐ<EOS>ܕܚܘܼܪܘ ܡ̇ܝܘܿܬܹ̈ܐ ܘܩܲܕܸܿܫܘ ܫܲܦܝܼܪ ܐܲܝܟ ܒܲܪ̄ܬܼ ܩܵܠܲܢ<EOS>ܬܠܵܬܼܵܐ ܩܢܘܿܡܹ̈ܐ ܫ̈ܘܲܝܵܐ ܐܲܟܼܪܸܙܘ ܒܩܘܼܕܵܫܲܝ̈ܗܘܿܢ<EOS>ܘܬܲܪܓܸܿܡܘ ܐܸܢܘܿܢ ܒܦܘܼܡ ܐܹܫܲܥܝܵܐ ܐܲܝܟ ܫܲܪܝܼܪܹ̈ܐ<EOS>ܫܪܵܪܵܐ ܕܲܒܼܗܘܿܢ ܓܠ̣ܵܘ ܠܲܢܒܼܝܼܵܐ ܐ̄ܪܵܙܵܢܵܐܝܼܬܼ<EOS>ܘܲܫܩ݂ܲܠ ܣܵܡ̣ܵܘ ܒܲܟܼܬܼܝܼ̈ܒܼܵܬܼܵܐ ܐܲܝܟ ܕܲܒܼܓܲܙܵܐ<EOS>ܒܓܲܙܵܐ ܕܣܸܦܪܹ̈ܐ ܣܵܡ̣ܹܗ ܠܐ̄ܪܵܙܵܐ ܕܐܸܬܼܒܲܕܹܿܩ ܠܹܗ<EOS>ܘܛܲܒܼܥܹܗ ܒܫܸܬܼܩܵܐ ܥܲܕܼ ܡܸܬܼܦܲܫܲܩ ܒܝܲܕܼ ܣܘܼܥܪ̈ܵܢܹܐ<EOS>ܫܸܬܼܩܵܐ ܐܲܪܡܝܼ ܥܲܠ ܩܘܼܕܵܫܵܐ ܒܲܕܼܡܘܼܬܼ ܛܲܒܼܥܵܐ<EOS>ܕܠܵܐ ܢܚܘܼܪ̈ܵܢ ܒܹܗ ܥܲܝܢܲܝ̈ ܒܸܣܪܵܐ ܘܢܲܫܘܼܛܵܢܵܝ̈ܗܘܿܢ<EOS>ܠܙܲܒܼܢܹܗ ܢܛܝܼܪ ܗ̄ܘ̣ܵܐ ܩܘܼܕܼܫܵܐ ܕܲܟܼܝܵܐ ܠܡܸܬܼܒܲܕܵܩܘܼ<EOS>ܥܲܠ ܗܵܝ̇ ܟܲܣܝܹܗ ܢܒܼܝܼܵܐ ܒܫܸܬܼܩܵܐ ܡ̣ܢ ܚܲܙܵܝܹ̈ܐ<EOS>ܒܐ̄ܪܵܙܵܐ ܩܲܕܸܿܡ ܓܠ̣ܵܝܗܝ ܓܸܠܝܵܢܵܐ ܒܦܘܼܡ ܪ̈ܘܼܚܵܢܹܐ<EOS>ܘܚܵܘܝܼ ܠܐ̄ܢܵܫܵܐ ܠܡܸܛܲܪ ܛܲܟܼܣܵܐ ܕܫܘܼܠܵܡ ܙܲܒܼܢܹ̈ܐ<EOS>ܠܫܘܼܠܵܡ ܙܲܒܼܢܹ̈ܐ ܥܬܼܝܼܕܼ ܗ̄ܘ̣ܵܐ ܕܢܸܓܼܠܹܝܗܝ ܠܐ̄ܪܵܙ ܩܘܼܕܵܫܵܐ<EOS>ܘܩܲܕܸܿܡ ܣܵܡ̣ܹܗ ܐܲܝܟ ܪܲܗܒܼܘܿܢܵܐ ܒܲܟܼܬܼܝܼ̈ܒܼܵܬܼܵܐ<EOS>ܐܵܦ ܪ̈ܘܼܚܵܢܹܐ ܒܗܵܕܹܐ ܬܸܢܘܲܝ ܩܲܕܹܿܫܘ ܘܲܫܬܸܩ̣ܘ<EOS>ܕܢܸܪܢܸܐ ܟܠܢܵܫ ܕܡ̇ܢܲܐ ܗ̄ܝܼ ܥܸܠܬܼܵܐ ܕܲܬܼܠܵܬܼ ܙܲܒܼܢܝܼ̈ܢ<EOS>ܐܵܦ ܚܘܼܣܵܝܵܐ ܕܝܲܗ̣̄ܒܼ ܠܲܢܒܼܝܼܵܐ ܒܡܸܠܬܼܵܐ ܝܲܗ̣̄ܒܹܿܗ<EOS>ܕܡ̇ܐ ܕܲܡܫܲܓܼܢܝܼ ܡ̣ܢ ܚܘܼܣܵܝܵܐ ܢܕܼܘܼܢ ܕܥܲܠ ܡ̇ܢܵܐ<EOS>ܐܵܦ ܗܝ̤ ܓܡܘܼܪܬܵܐ ܕܲܛܥܵܬ̤ ܥܵܘ̣ܠܵܐ ܒܥܵܬܼܵܐ ܡܲܠܝܵܐ<EOS>ܕܐܲܝܟܲܢ ܩܸܪܒܲܬ̤ ܠܦܘܼܡ̇ܐ ܕܒܸܣܪܵܐ ܘܠܵܐ ܐܸܣܬܲܝܲܛ<EOS>ܡܲܢ ܟܲܝ ܝܲܗ̣̄ܒܼ ܒܵܗ̇ ܚܹܝܠ ܚܘܼܣܵܝܵܐ ܒܠܵܐ ܦܵܪܘܿܫܬܵܐ<EOS>ܘܐܲܝܟܲܢ ܡܝܼܬܿܬܵܐ ܐܲܚܝܲܬ̤ ܡܝܼܬܼܵܐ ܕܡܝܼܬܼ ܒܲܚܛܵܗܵܘ̈ܗܝ<EOS>ܡܝܼܬܿܬܼܵܐ ܗ̄ܝܼ ܢܘܼܪܵܐ ܟܡܵܐ ܐܸܢ ܩܲܢܝܵܐ ܚܲܡܝܼܡܘܼܬܼܵܐ<EOS>ܘܠܵܐ ܦܵܪܘܿܫܬܵܐ ܗ̄ܝܼ ܟܡܵܐ ܐܸܢ ܐܝܼܬܼ ܒܵܗ̇ ܙܲܗܪܵܐ ܕܢܘܼܪܵܐ<EOS>ܐ̄ܪܵܙ ܡ̇ܘܗܲܒܼܬܼܵܐ ܕܠܲܚܡܵܐ ܘܚܲܡܪܵܐ ܒܓܼܵܘܵܗ̇<EOS>ܕܟܲܕܼ ܡܝܼܬܹ̈ܐ ܐ̄ܢܘܿܢ ܝܵܗ̇ܒܿܝܼܢ ܚܲܝܹ̈ܐ ܠܢܵܣܘܿܒܲܝ̈ܗܘܿܢ<EOS>ܒܠܲܚܡܵܐ ܘܚܲܡܪܵܐ ܥܬܼܝܼܕܼ ܗ̄ܘ̣ܵܐ ܛܵܒܼܵܐ ܕܢܲܚܸܐ ܠܐ̄ܢܵܫܵܐ<EOS>ܘܩܲܕܸܿܡ ܐܲܚܝܼ ܠܒܲܕܼ ܒܲܪܢܵܫܵܐ ܒܚܸܙܘܵܐ ܕܢܘܼܪܵܐ<EOS>ܬܲܪܥܵܐ ܐܸܚܲܕ ܒܐܲܦܲܝ̈ ܝܲܨܪܵܐ ܡܸܬܼܦܲܠܓܼܵܢܵܐ<EOS>ܕܐܸܢ ܥܲܣܩܝܼܢ ܠܹܗ ܚܲܝܹ̈ܐ ܕܠܲܚܡܵܐ ܢܚܘܼܪ ܒܲܓܼܡܘܼܪܬܵܐ<EOS>ܐܵܪܵܐ ܓܡܘܼܪܬܵܐ ܟܝܵܢܵܐ ܚܲܪܫܵܐ ܥܛܵܬ̤ ܚܵܘ̈ܒܵܬܼܵܐ<EOS>ܦܲܓܼܪܵܐ ܘܲܕܼܡ̇ܐ ܕܐ̄ܢܵܫܵܐ ܠܵܐ ܡܨܸܐ ܡܚܲܣܸܐ ܚܵܘ̈ܒܹܿܐ<EOS>ܐܵܪܵܐ ܡܸܠܬܼܵܐ ܫܲܪܝܼܪܵܐ ܠܵܟ ܕܫܸܒܼܩܲܬ̤ ܥܵܘ̣ܠܵܐ<EOS>ܠܡܵܢ ܡܸܬܼܦܲܐܓܲܬܼ ܥܲܠ ܫܘܼܒܼܩܵܢܵܐ ܕܲܒܼܣܘܼܥܪ̈ܵܢܹܐ<EOS>ܐܵܪܵܐ ܚܙܵܬܼܵܐ ܕܛܸܠܵܢܝܼܬܼܵܐ ܨܵܒܹ̇ܝܬܿ ܕܬܹܐܚܘܿܕܼ<EOS>ܠܡܵܢ ܠܵܐ ܐܵܚ̇ܕܲܬܿ ܓܘܼܫܡܵܐ ܫܪܵܪܵܐ ܕܛܸܠܵܢܝܼܬܼܵܐ<EOS>ܛܸܠܵܢܝܼܬܼܵܐ ܐ̄ܪܵܙ ܚܘܼܣܵܝܵ ܗ̄ܘ̣ ܕܨܝܕܼ ܒܲܪ ܐܵܡܘܿܨ<EOS>ܕܗܵܢܵܐ ܫܪܵܪܵܐ ܕܲܡܚܲܣܸܐ ܟܠ ܒܠܲܚܡܵܐ ܘܚܲܡܪܵܐ<EOS>ܛܘܼܦܣܵܐ ܕܩܘܼܫܬܵܐ ܨܝܼܪ ܗ̄ܘ̣ܵܐ ܒܚܸܙܘܹܗ ܕܗܵܘ̇ ܓܸܠܝܵܢܵܐ<EOS>ܘܲܡܓܲܪܸܓܼ ܗ̄ܘ̣ܵܐ ܐ̄ܢܵܫܵܐ ܠܡܸܩܪܲܒܼ ܨܹܝܕܼ ܦܘܼܫܵܩܹܗ<EOS>ܘܪ̈ܵܦܹܐ ܨܵܪܘܼܗܝ ܐܲܝܟ ܕܲܠܨܲܠܡܵܐ ܡܸܬܼܚܲܙܝܵܢܵܐ<EOS>ܘܐܲܥܸܠܘ ܣܵܡ̣ܘܼܗܝ ܒܲܩܕܼܘܿܫ ܩܘܼܕܼܫܹ̈ܐ ܢܵܡܘܿܣܵܝܵܐ<EOS>ܢܵܡܘܿܣܵܐܝܼܬܼ ܪܫܲܡ̣ܘ ܕܹܡܘܵܬܹ̈ܐ ܪ̈ܘܼܚܵܢܵܝܹܐ<EOS>ܘܟܲܕܼ ܛܵܒܼ ܗܵܟܲܢ ܡܫܲܓܼܢܲܝ ܗ̄ܘ̣ܵܐ ܛܵܒܼ ܡ̣ܢ ܢܵܡܘܿܣܵܐ<EOS>ܢܲܗܝܼܪܝܼܢ ܗ̄ܘ̣ܵܘ ܛܵܒܼ ܣܲܡܡܵܢܹ̈ܐ ܕܨܝܼܪܝܼܢ ܗ̄ܘ̣ܵܘ ܒܹܗ<EOS>ܘܠܵܐ ܚܠܝܼܛ ܗ̄ܘ̣ܵܐ ܒܗܘܿܢ ܕܸܡ ܚܲܝ̈ܘܵܬܼܵܐ ܫܲܬܿܝܼ̈ܩܵܬܼܵܐ<EOS>ܠܵܐ ܕܵܡܹ̇ܐ ܗ̄ܘ̣ܵܐ ܕܸܒܼܚܵܐ ܕܝܘܼܩܢܹܐ ܠܕܸܒܼܚܹ̈ܐ ܚܲܪ̈ܫܹܐ<EOS>ܘܠܵܐ ܬܸܫܒܿܘܿܚܬܵܐ ܕܲܡܫܲܒܿܚܵܢܵܘ̈ܗܝ ܠܫܘܼܒܼܚܹܗ ܕܡܘܼܫܹܐ<EOS>ܫܒܼܝܼܚ ܗ̄ܘ̣ܵܐ ܣܲܓܿܝܼ ܘܠܲܝܬܿ ܗ̄ܘ̣ܵܐ ܫܘܼܒܚܵܐ ܕܕܵܡܹ̇ܐ ܠܫܘܼܒܼܚܹܗ<EOS>ܕܐܵܦ ܗܘ̤ ܫܘܼܒܼܚܹܗ ܕܗܲܝܟܲܠ ܩܘܼܕܼܫܵܐ ܦܟ݂ܲܗ ܒܲܚܙܵܬܹܗ<EOS>ܒܗܲܝܟܲܠ ܩܘܼܕܼܫܵܐ ܨܵܪܘܼܗܝ ܥܝܼܪܹ̈ܐ ܠܲܨܠܸܡ ܩܘܼܫܬܵܐ<EOS>ܘܐܲܝܟ ܕܲܠܡܲܠܟܵܐ ܩܥ̣ܵܘ ܠܹܗ ܫܘܼܒܼܚܵܐ ܒܹܝܬܼ ܡܲܠܟܿܘܼܬܹܗ<EOS>ܒܗܸܕܼܪܵܐ ܕܫܘܼܒܼܚܵܐ ܕܲܡܫܲܒܿܚܵܢܵܘ̈ܗܝ ܬܗܲܪ ܒܲܪ ܐܵܡܘܿܨ<EOS>ܘܲܗܘ̤ܵܐ ܒܥܲܝܢܵܘ̈ܗܝ ܥܲܠܡܵܐ ܘܫܘܼܒܼܚܹܗ ܐܲܝܟ ܠܵܐ ܡܸܕܹܿܡ<EOS>ܐܵܦܠܵܐ ܕܐܝܼܬܼܵܘܗܝ ܚܲܫ̣ܒܹܿܗ ܠܥܵܠܡܵܐ ܒܦܸܚܡܵܐ ܕܫܘܼܒܼܚܹܗ<EOS>ܘܕܲܐܲܝܟ ܗܵܟܲܢܵܐ ܗ̄ܝܼ ܐܲܝܟ ܕܐܸܬܼܪܲܥܝܼ ܘܛܵܒܼ ܡ̣ܢ ܗܵܟܲܢ<EOS>ܘܐܲܝܟ ܕܲܒܼܥܵܠܡܵܐ ܐ̄ܚܪܹܢܵܐ ܣܒ݂ܲܪ ܗ̄ܘ̣ܵܐ ܢܒܼܝܼܵܐ ܕܐܝܼܬܼܵܘܗܝ<EOS>ܘܩܵܡ̣ ܕܲܢܩܲܛܪܸܓܼ ܥܵܘ̣ܠܹܗ ܕܥܲܡܵܐ ܒܦܲܪܨܘܿܦ ܢܲܦܫܹܗ<EOS>ܠܕܝܼܢܵܐ ܟܹܐܢܵܐ ܥܲܠ̣ ܥܲܡ ܢܲܦܫܹܗ ܚܠܵܦ ܟܠ ܒܲܪܢܵܫ<EOS>ܘܲܚ̣ܙܵܐ ܕܲܚܒܼܝܼܫ ܟܠܹܗ ܟܝܵܢܵܐ ܬܚܹܝܬܼ ܚܵܘ̈ܒܵܬܼܵܐ<EOS>ܘܵܝܵܐ ܪܲܟܸܿܒܼ ܒܩܵܠ ܦܸܬܼܓܼܵܡܵܘ̈ܗܝ ܐܲܝܟ ܐܘܿܠ̈ܝܵܬܼܵܐ<EOS>ܘܒܲܟܿܝܼ ܐܸܢܘܿܢ ܠܚܲܫܲܝ̈ ܐ̄ܢܵܫܵܐ ܪܵܥܘܿܡ̇ܐܝܼܬܼ<EOS>ܘܵܝܠܝܼ ܐܸܡ݂ܲܪ ܗܵܢܵܘ̇ ܕܹܝܢ ܘܵܝ ܠܲܟܼܝܵܢ ܐ̄ܢܵܫܵܐ<EOS>ܕܚܲܒܼ݂ܫܹܗ ܥܵܘ̣ܠܵܐ ܒܒܹܝܬܼ ܐܲܣܝܼܪܹ̈ܐ ܕܡ̇ܝܘܼܿܬܼܬܼܵܐ<EOS>ܕܵܘܹܐ ܗ̄ܘ̣ ܣܲܓܿܝܼ ܟܝܵܢ ܡ̇ܝܘܿܬܹ̈ܐ ܡ̣ܢ ܟܠ ܕܲܗܘ̤ܵܘ<EOS>ܘܲܡܚܝܼܠ ܙܲܝܢܵܐ ܒܸܣܪܵܢܵܝܵܐ ܕܡܸܬܼܟܲܬܲܫܒܹܗ<EOS>ܚܙ̣ܵܝܗܝ ܕܲܝܵܢ̇ܵܐ ܕܫܲܦܝܼܪ ܕܵܐܹ̇ܢ ܗܘ̤ ܠܲܩܢܘܿܡܹܗ<EOS>ܘܚܵܣ̣ ܥܲܠ ܫܸܦܠܵܐ ܕܟܼܠܹܗ ܟܝܵܢܵܐ ܒܪ̈ܲܚܡܹܐ ܕܲܥܠܵܘܗܝ<EOS>ܚ̣ܙܵܝܗܝ ܕܲܡܩܲܛܪܸܓܼ ܠܲܫܟܼܝܼܪ̈ܵܬܼܵܐ ܕܓܸܢܣܹܗ ܒܢܲܦܫܹܗ<EOS>ܘܫܲܕܿܪܹܗ ܕܢܸܗܘܸܐ ܐ̄ܣܟܿܘܿܠܸܣܛܝܼܩܵܐ ܠܒܼܘܼܚܪܵܢ ܥܵܘ̣ܠܵܐ<EOS>ܚܙ̣ܵܐ ܕܠܵܐ ܢܵܣܹ̇ܒܼ ܒܐܲܦܲܝ̈ ܢܲܦܫܹܗ ܠܡܸܒܼܣܲܪ ܥܵܘ̣ܠܵܗ<EOS>ܘܫܲܓܼܪܹܗ ܒܪܘܼܚܵܐ ܕܲܢܕܲܟܸܿܐ ܒܹܗ ܥܵܘ̣ܠܹܗ ܕܥܲܡܵܐ<EOS>ܚܙ̣ܵܐ ܕܟܹܐܢܵܐܝܼܬܼ ܝܵ̇ܕܲܥ ܕܲܢܕܼܘܼܢ ܕܠܵܐ ܕܠܵܐ ܒܘܼܣܪܵܢܵܐ<EOS>ܘܝܲܗ̣̄ܒܼ ܠܹܗ ܫܲܒܼܛܵܐ ܕܲܢܒܼܝܼܘܼܬܼܵܐ ܕܢܸܪܕܹܿܐ ܠܒܼܝܼܫܹ̈ܐ<EOS>ܐܲܝܟ ܕܲܒܼܟܼܘܼܪܵܐ ܒܩܵܝ̣ܗܝ ܠܲܫܪܵܪܵܐ ܕܗܲܝܡܵܢܘܼܬܹܗ<EOS>ܘܥܲܒܼ݂ܕܹܿܗ ܠܦܘܼܡܹܗ ܒܘܼܕܵܩ ܐ̄ܪ̈ܵܙܹܐ ܕܲܣܬܼܝܼܪ̈ܵܬܼܵܐ<EOS>ܒܩܵܠܵܐ ܐܲܫܡܲܥ ܠܵܐ ܩܢܸܐ ܨܹܝܕܼ ܒܲܪ ܒܲܝܬܹܿܗ<EOS>ܕܡܸܬܼܚܲܫܲܒܼ ܗ̄ܘ̣ܵܘ ܕܡܲܢ̣ܘܼ ܫܵܘܹ̇ܐ ܕܢܲܟܼܪܸܙ ܡܸܠܵܘ̈ܗܝ<EOS>ܠܡܲܢ ܐܹܫܲܕܲܪ ܘܡܲܢ̣ܘܼ ܢܹܐܙܲܠ ܩܥ̣ܵܐ ܓܸܠܝܵܢܵܐ<EOS>ܘܦܲܢܝܼ ܟܹܐܢܵܐ ܕܐ̄ܢܵܐ ܐܵܙܹ̇ܠ ܐ̄ܢܵܐ ܚܘܼܒܵܢܵܐܝܼܬܼ<EOS>ܠܡܲܢ ܟܲܝ ܫܲܐܸܠ ܝܵ̇ܕܲܥ ܟܠܵܐ ܐܲܝܟ ܠܵܐ ܝܵ̇ܕܲܥ<EOS>ܕܗܵܐ ܝܵ̇ܕܲܥ ܗ̄ܘ̣ܵܐ ܕܡܲܢ̣ܘܼ ܥܵܗܹ̇ܢ ܠܣܵܥܘܿܪܘܼܬܹܗ<EOS>ܫܲܐܸܠ ܕܢܸܫܡܲܥ ܡܸܫܬܲܕܲܪܵܢܵܐ ܚܦܝܼܛ ܪܸܥܝܵܢܵܐ<EOS>ܘܢܸܓܼܒܸܿܐ ܗܘ̤ ܠܹܗ ܠܲܡܫܲܡܵܫܘܼ ܠܦܘܼܩܕܵܢ ܡ̇ܪܹܗ<EOS>ܒܚܘܼܒܵܐ ܩܲܒܸܿܠ ܕܢܲܟܼܪܸܙ ܩܘܼܫܬܵܐ ܒܐܸܕܼܢܲܝ̈ ܥܲܛܠܹ̈ܐ<EOS>ܘܲܒܼܨܸܒܼܝܵܢܹܗ ܓܒܼ݂ܵܐ ܠܹܗ ܥܲܡܠܵܐ ܚܠܵܦ ܚܲܛܝܹ̈ܐ<EOS>ܐ̄ܢܵܐ ܐܵܙܹ̇ܠ ܐ̄ܢܵܐ ܥܢ̣ܵܐ ܠܓܸܠܝܵܢܵܐ ܕܡܲܠܸܠ ܥܲܡܹܗ<EOS>ܘܲܡܬܲܪܓܸܿܡ ܐ̄ܢܵܐ ܫܪܵܪܵܐ ܕܲܫܡܵܟ ܕܠܵܐ ܐܲܚܦܝܝܼܬܼܵܐ<EOS>ܐ̄ܢܵܐ ܡܲܟܼܪܸܙ ܐ̄ܢܵܐ ܚܹܝܠ ܐܝܼܬܼܘܼܬܼܵܟ ܒܹܝܬܼ ܐܲܪ̈ܥܵܢܹܐ<EOS>ܘܲܡܒܲܛܸܠ ܐ̄ܢܵܐ ܫܸܡ ܐܲܠܵܗܹ̈ܐ ܕܥܸܒܼܕܲܬ̤ ܛܘܼܥܝܲܝ<EOS>ܗܲܒܼ ܠܝܼ ܛܲܒܼܥܵܐ ܕܲܫܡܵܟ ܪܲܒܵܐ ܕܠܵܐ ܡܸܬܿܕܲܓܲܠ<EOS>ܕܐܸܥܛܸܐ ܒܲܫܡܵܟ ܫܡܵܗܹ̈ܿܐ ܫܐܝܼܠܹ̈ܐ ܕܠܵܐ ܫܲܪܝܼܪܝܼܢ<EOS>ܟܬܼܘܿܒܼ ܠܝܼ ܣܲܩܪܵܐ ܕܲܪܡ̇ܝ ܐܝܼܕܼܵܐ ܕܐܲܡܝܼܢܘܼܬܼܵܟ<EOS>ܕܐܸܩܪܹܝܗ̇ ܩܕܼܵܡ ܟܠ ܘܢܸܕܲܥ ܟܠܢܵܫ ܕܕܝܼܠܵܟ ܗ̄ܘ̣ ܟܠ<EOS>ܐܵܘܚܸܕܼ ܒܐܝܼܕܲܝ̈ ܫܲܒܼܛܵܐ ܦܫܝܼܛܵܐ ܕܪܘܼܚ ܨܸܒܼܝܵܢܵܟ<EOS>ܕܐܹܩܲܦܲܚ ܒܹܗ ܦܬܲܟܼܪܹ̈ܐ ܚܲܪ̈ܫܹܐ ܕܪܲܟܸܿܒܼܘ ܫܹܐܕܹ̈ܐ<EOS>ܐܘܿ ܠܲܢܒܼܝܼܵܐ ܫܒܼܝܼܚ ܒܲܢܒܼܝܼܝܹ̈ܐ ܟܡܵܐ ܐܸܬܿܟܲܝܲܒܼ<EOS>ܕܢܸܛܥܲܢ ܝܘܼܩܪܵܐ ܕܟܼܵܪܘܿܙܘܼܬܼܵ ܕܐܸܬܼܓܲܥܠܲܬ̤ ܠܹܗ<EOS>ܐܘܿ ܠܐܝܼܙ ܓܲܕܵܐ ܩܲܠܝܼܠ ܗܵܘܢܵܐ ܟܡܵܐ ܪܗܸܛ̣ ܗܵܘܢܹܗ<EOS>ܕܥܲܕܼܠܵܐ ܢܚܸܙܘܿܩ ܡ̣ܛܵܐ ܨܸܒܼܝܵܢܹܗ ܠܐܲܝܟܵܐ ܕܫܲܠܚ̣ܘܼܗܝ<EOS>ܐܘܿ ܠܚܲܙܵܝܵܐ ܕܫܲܦܝܼܪ̈ܵܬܼܵܐ ܟܡܵܐ ܚܵܪ̣ ܫܲܦܝܼܪ<EOS>ܘܛܵܣ̣ ܪܸܥܝܵܢܹܗ ܥܲܠ ܓܸܠܝܵܢܵܐ ܕܪܵܡ ܡ̣ܢ ܚܲܝܠܹܗ<EOS>ܐܘܿ ܠܲܬܼܪܝܼܨܵܐ ܟܡܵܐ ܝ̄ܕܲܥ ܕܲܢܕܼܘܼܢ ܦܵܪܘܿܫܵܐܝܼܬܼ<EOS>ܕܚܵܪ̣ ܒܲܩܢܘܿܡܹܗ ܘܚܲܝܒܹܗ ܠܥܵܘ̣ܠܵܐ ܕܟܼܠܵܗ̇ ܬܹܒܹܝܠ<EOS>ܬܵܘ ܢܸܩܒܿܘܿܥ ܠܲܢ ܢܝܼܫܵܐ ܕܕܼܵܡܹ̇ܐ ܠܲܕܼܒܲܪ ܐܵܡܘܿܨ<EOS>ܘܢܸܚܢܸܐ ܠܩܘܼܒܼܠܹܗ ܒܝܲܕܼ ܩܘܼܛܪܵܓܼܵܐ ܕܲܫܟܼܝܼܪ݁ܵܬܲܢ<EOS>ܬܵܘ ܢܸܬܿܬܲܢܲܚ ܥܲܠ ܣܲܢ̈ܝܵܬܲܢ ܒܕܼܘܼܡܝܵܐ ܕܝܼܠܹܗ<EOS>ܘܲܢܕܼܘܼܢ ܥܵܘ̣ܠܲܢ ܥܲܕܼܠܵܐ ܢܕܼܘܼܢܲܢ ܕܝܼܢܵܐ ܥܬܼܝܼܕܼܵܐ<EOS>ܢܵܘܕܹܿܐ ܕܲܚ̣ܛܲܝܢ ܐܲܝܟ ܕܐܵܘܕܿܝܼ ܗܘ̤ ܩܕܼܵܡ ܓܸܠܝܵܢܵܐ<EOS>ܕܢܸܫܘܸܐ ܠܡܸܫܡܲܥ ܩܵܠ ܫܘܼܒܼܩܵܢܵܐ ܐܲܝܟ ܕܲܫܡܲܥ ܗܘ̤<EOS>