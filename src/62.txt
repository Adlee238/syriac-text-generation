ܥܲܠ ܦܘܼܫܵܩ ܐ̄ܪ̈ܵܙܹܐ<EOS>ܡܐ ܡܪܐ ܫܒܥܣܝܪܝܐ<EOS>ܥܲܠ ܦܘܼܫܵܩ ܐ̄ܪ̈ܵܙܹܐ<EOS>ܒܐ̄ܪ̈ܙܲܝ ܥܹܕܿܬܵܐ ܗܪܲܓܼܘ ܚܘܼܫܵܒܲܝ̈ ܐ̄ܪܵܙܵܢܵܐܝܼܬܼ<EOS>ܘܲܨܒܹ̇ܝܬܼ ܕܐܸܓܼܠܸܐ ܗܸܪܓܵܐ ܕܠܸܒܵܐ ܒܡܸܠܬܼܵܐ ܕܦܘܼܡ̇ܐ<EOS>ܒܡܸܠܬܼܵܐ ܕܦܘܼܡܵܐ ܨܒܹ̇ܝܬܼ ܕܐܸܫܬܲܥܸܐ ܥܲܠ ܪܲܒܘܬܼܗܘܿܢ<EOS>ܘܲܒܼܦܸܬܼܓܼܵܡܹ̈ܐ ܐܹܨܘܼܪ ܨܲܠܡܵܐ ܕܲܫܒܼܝܼܚܘܼܬܗܘܿܢ<EOS>ܒܲܫܒܼܝܼܚܘܼܬܼܗܘܿܢ ܐܲܨܸܕܼ ܡܲܕܥܝ ܩܲܛܝܼܢܵܐܝܼܬܼ<EOS>ܘܐܲܚ̣ܕܲܢܝ ܙܵܘܥܵܐ ܘܐܲܪܦܝܼ ܫܲܒܼܩ݂ܲܢܝ ܕܠܵܐ ܣܵܥܘܿܪܘܼ<EOS>ܕܠܵܐ ܣܵܥܘܿܪܘܼ ܦܵܫܹ̇ܬܼ ܩܵܡܹ̇ܬܼ ܡ̣ܢ ܫܘܼܠܗܵܝܵܐ<EOS>ܘܫܲܪܝܼܬܼ ܕܐܸܩܥܸܐ ܚܲܫܝܼܫܵܐܝܼܬܼ ܥܲܡ ܒܲܪ ܐܵܡܘܿܨ<EOS>ܥܲܡ ܒܲܪ ܐܵܡܘܿܨ ܚܸܗ̇ܒܹܿܬܼ ܘܵܝܵܐ ܠܲܩܢܘܿܡܝ ܛܲܡܐܵܐ<EOS>ܕܲܒܼܛܲܡܐܘܼܬܹܗ ܐܲܨܸܕ ܡܲܕܿܥܹܗ ܒܐ̄ܪ̈ܵܙܲܝ ܡ̇ܪܹܗ<EOS>ܒܗܵܠܹܝܢ ܗܸܪܓܹܿܬܼ ܘܲܒܼܕܼܚܠܬܼܵܐ ܠܒܸܣܬܲܪܝ ܗܸܦܟܹܿܬܼ<EOS>ܘܪܘܼܚܵܐ ܒܪܸܡܙܹܗ ܠܲܒܼܢܝ ܕܐܸܥܘܿܠ ܠܲܩܕܼܘܿܫ ܩܘܼܕܼܫܹ̈ܐ<EOS>ܠܲܩܕܼܘܿܫ ܩܘܼܕܫܹ̈ܐ ܕܐ̄ܪ̈ܵܙܹܐ ܫܒܼܝܼܚܹ̈ܐ ܝܲܗ̣̄ܒܼ ܠܝܼ ܕܐܸܥܘܿܠ<EOS>ܘܐܸܓܼܠܸܐ ܫܘܼܦܪܵܐ ܕܲܫܒܼܝܼܚܘܼܬܼܗܘܿܢ ܠܲܒܼܢܲܝ̈ ܐ̄ܪܵܙܵܐ<EOS>ܬܵܘ ܟܹܝܬܼ ܡܸܟܹܿܝܠ ܐܘܿ ܒܲܪ ܐ̄ܪܵܙܵܐ ܐܲܠܵܗܵܝܵܐ<EOS>ܫܡܲܥ ܬܲܫܥܝܼܬܼܵܐ ܬܗܝܼܪܲܬܼ ܡܸܠܹ̈ܐ ܕܐ̄ܪ̈ܵܙܲܝ ܥܹܕܿܬܵܐ<EOS>ܐ̄ܪܵܙ ܠܝܼ ܐ̄ܪܵܙ ܠܝܼ ܐ̄ܪܵܙ ܠܝܼ ܘܲܠܕܼܝܼܠܝ ܢܒܼܝܼܵܐ ܩܵܥܹ̇ܐ<EOS>ܒܗܵܘܢܵܐ ܡܸܟܹܿܝܠ ܫܡܲܥܲܝܗܝ ܠܐ̄ܪܵܙܵܐ ܕܡܸܬܼܒܲܕܲܩ ܠܵܟ<EOS>ܫܲܪܝܼܪܵܐܝܼܬܼ ܪܵܡ ܘܲܡܥܲܠܲܝ ܐ̄ܪܵܙܵܠ ܗܵܢܵܐ<EOS>ܕܓܼܵܡܲ݁ܪ ܟܵܗܢܵܐ ܒܓܼܵܘ ܒܹܝܬܼ ܩܘܼܕܫܵܐ ܐ̄ܪܵܙܵܢܵܐܝܼܬܼ<EOS>ܐ̄ܪܵܙܵܢܵܐܝܼܬܼ ܨܵܝ̇ܪܵܐ ܥܹܕܿܬܵܐ ܐ̄ܪ̈ܙܹܐ ܫܒܼܝܼܚܹ̈ܐ<EOS>ܘܐܲܝܟ ܕܲܒܼܝܘܼܩܢܵܐ ܡܚܵܘܝܵ ܠܟܼܠܢܵܫ ܗܵܢܹ̇ܝܢ ܕܲܗ̤ܘܲܝ̈<EOS>ܗܵܢܹ̇ܝܢ ܕܲܗܘܲܝ̈ ܒܡܵܘܬܹܿܗ ܕܲܒܼܪܵܐ ܒܐ̄ܪ̈ܵܙܹܐ ܡܥܲܗܕܼܵܐ<EOS>ܘܐܵܦ ܠܲܩܝܵܡܬܹܿܗ ܕܡ̣ܢ ܒܹܝܬܼ ܡܝܼ̈ܬܹܐ ܠܥܹܝܢ ܟܠ ܓܵܠ̇ܝܵܐ<EOS>ܐ̄ܪܵܙܵܐ ܘܪܲܙܸܙ ܗܵܘ̇ ܡ̇ܐ ܕܲܗܘ̤ܵܐ ܘܗܵܘ̇ ܡ̇ܐ ܕܗܵܘܹ̇ܐ<EOS>ܘܥܹܕܬܵܐ ܠܗܵܘ̇ ܡ̇ܐ ܕܲܗܘ̤ܵܐ ܡܪܲܙܙܵܐ ܒܐ̄ܪ̈ܵܙܹܝܗ̇ ܒܲܠܚܘܿܕܼ<EOS>ܥܹܕܿܬܵܐ ܡܪܲܙܙܵܐ ܐ̄ܪ̈ܵܙܹܝܗ̇ ܒܣܸܬܼܪܵܐ ܡ̣ܢ ܒܲܪ̈ܵܝܹܐ<EOS>ܘܓܼܵܡܲ݁ܪ ܟܵܗܢܵܐ ܐ̄ܪܵܙܵܢܵܐܝܼܬܼ ܒܓܼܵܘ ܒܹܝܬܼ ܩܘܼܕܼܫܵܐ<EOS>ܠܝܲܠܕܿܝܹ̈ܗ̇ ܥܡܝܼ̈ܕܹܐ ܪ̈ܫܝܼܡܹܐ ܡܒܲܣܡܵܐ ܒܲܠܚܘܿܕܼ<EOS>ܠܡܸܫܬܵܘܬܵܦܘܼ ܒ̄ܪ̈ܵܙܹܐ ܗܵܠܹܝܢ ܣܓܼܝܼ̈ܕܹܐ ܕܓܼܵܡ̇ܪܵܐ<EOS>ܒܲܕܓ̣ܘܿܢ ܩܵܥ̇ܝܵܐ ܨܹܝܕܼ ܫܵܡܘܿܥܹ̈ܐ ܒܝܲܕܼ ܡܫܲܡܫܵܢܹ̈ܐ<EOS>ܕܢܲܪܟܿܢܘܼܢ ܪܹܫܵܐ ܘܢܸܣܒܼܘܼܢ ܒܘܼܪܟܿܬܼܵܐ ܡ̣ܢ ܟܵܗܢܘܼܬܼܵܐ<EOS>ܐܲܪܟܸܿܢܘ ܪܹܫܟܼܘܿܢ ܐܘܿ ܫܵܡܘܿܥܹ̈ܐ ܡܗܲܝܡܢܹ̈ܐ ܥܡܝܼ̈ܕܹܐ<EOS>ܘܩܲܒܸܿܠܘ ܒܘܼܪܟܿܬܼܵܐ ܡ̣ܢ ܣܝܵܡܝܼܕܹܗ ܕܟܼܵܗܢܵܐ ܙܲܗܝܵܐ<EOS>ܘܡ̣ܢ ܕܐܸܬܼܒܲܪܲܟܼܘ ܗܵܘܹ̇ܐ ܠܘܵܬܼܗܘܿܢ ܩܵܠܵܐ ܐ̄ܚܪܹܢܵܐ<EOS>ܕܟܼܠ ܕܠܵܐ ܫܩܝܼܠ ܠܵܗ̇ ܡܲܥܡܘܿܕܝܼܬܼܵܐ ܢܹܐܙܲܠ ܡܸܟܵܐ<EOS>ܙܸܠܘ ܠܵܐ ܥܡܝܼ̈ܕܹܐ ܠܵܐ ܬܸܫܬܵܘܬܿܦܘܼܢ ܒܐ̄ܪ̈ܵܙܹܐ ܕܥܹܕܿܬܵܐ<EOS>ܕܲܠܒܲܝܬܵܝܼ̈ܐ ܦܣܝܼܣ ܠܲܡ ܒܲܠܚܘܿܕܼ ܠܡܸܫܬܵܘܬܵܦܘܼ<EOS>ܬܘܼܒܼ ܒܲܪܬܼ ܩܵܠܵܐ ܐ̄ܚܪܹܬܼܵܐ ܗܵܘ̇ܝܵܐ ܒܲܙܢܵܐ ܐ̄ܚܪܹܢܵܐ<EOS>ܕܟܼܠ ܕܠܵܐ ܩܲܒܸܿܠ ܪܘܼܫܡܵܐ ܕܚܲܝܹ̈ܐ ܢܹܐܙܲܠ ܡܸܟܵܐ<EOS>ܘܟܼܠ ܕܬܼܵܒܼ ܘܲܦܢ̣ܵܐ ܡ̣ܢ ܗܹܪܣܝܼܣ ܙܠܝܼܡܲܬܼ ܫܘܼܒܼܚܵܐ<EOS>ܥܲܕܼ ܡܸܬܼܪܫܸܡ ܠܵܐ ܢܸܫܬܵܘܬܹܿܦ ܒܐ̄ܪ̈ܵܙܲܝ ܥܹܕܿܬܵܐ<EOS>ܟܠ ܬܘܼܒܼ ܕܲܟܼܦܲܪ̣ ܒܗܲܝܡܵܢܘܼܬܹܗ ܘܲܦܢ̣ܵܐ ܠܫܸܕܿܬܹܗ<EOS>ܥܲܕܼ ܡܸܬܼܚܲܣܸܐ ܒܪܘܼܫܡܵܐ ܕܥܹܕܿܬܵܐ ܠܵܐ ܢܸܫܬܵܘܬܲܦ<EOS>ܬܘܼܒܼ ܒܲܪܬܼ ܩܵܠܵܐ ܐ̄ܚܪܹܬܼܵܐ ܗܵܘ̇ܝܵܐ ܒܛܲܟܼܣܵܐ ܐ̄ܚܪܹܢܵܐ<EOS>ܕܟܼܠ ܕܠܵܐ ܢܵܣܹ̇ܒܼ ܦܲܓܼܪܵܐ ܘܲܕܼܡ̇ܐ ܢܹܐܙܲܠ ܡܸܟܵܐ<EOS>ܟܠ ܕܐܸܬܿܬܲܚܲܡ ܡ̣ܢ ܟܵܗܢܘܼܬܼܵܐ ܘܲܟܼܠܸܐ ܕܢܸܣܲܒܼ<EOS>ܘܠܵܐ ܒܥܸܕܵܢܵܐ ܕܒܹܗ ܡܸܬܼܩܲܪܒܹܝܼܢ ܐܝܼܬܼ ܠܹܗ ܕܲܢܦܘܼܫ<EOS>ܐܲܝܢܵܐ ܕܲܟܼܠܸܐ ܡ̣ܢ ܩܵܢܘܿܢܵܐ ܕܩܘܼܕܫܵܐ ܢܸܣܲܒܼ<EOS>ܘܐܵܦܠܵܐ ܒܕܼܘܼܟܿܬܼܵܐ ܕܒܼܵܗ̇ ܡܸܬܼܩܲܪܒܼܝܼܢ ܦܣܝܼܣ ܠܹܗ ܕܲܢܩܘܼܡ<EOS>ܟܪܝܼܗܵܐ ܕܠܵܐ ܚܠܝܼܡ ܘܡ̣ܢ ܐܵܢܲܢܩܹܐ ܠܵܐ ܡܨܸܐ ܠܡܸܣܲܒܼ<EOS>ܐܵܦܠܵܐ ܒܗܲܝܟܿܠܵܐ ܕܒܹܗ ܡܸܬܼܩܲܕܿܫܝܼܢ ܐܝܼܬܼ ܠܹܗ ܕܲܢܩܘܼܡ<EOS>ܢܵܦܩܝܼܢ ܟܠܗܘܿܢ ܡ̣ܢ ܓܵܘ ܗܲܝܟܿܠܵܐ ܚܲܫܝܼܫܵܐܝܼܬܼ<EOS>ܘܐܵܠܹ̇ܝܢ ܩܵܝ̇ܡܝܼܢ ܒܐܸܒܼܠܵܐ ܪܲܒܵܐ ܒܕܼܵܪܬܵܐ ܕܥܹܕܿܬܵܐ<EOS>ܛܘܼܒܼܲܐ ܝܵܗ̇ܒܼܝܼܢ ܕܦܝ̇ܫܝܼܢ ܒܗܵܘ̇ ܒܘܼܣܵܡܵܐ<EOS>ܘܝܵܗ̇ܒܿܝܼܢ ܘܵܝܵܐ ܠܲܩܢܘܿܡܲܝ̈ܗܘܿܢ ܥܲܠ ܦܘܼܪܫܵܢܗܘܿܢ<EOS>ܛܘܼܦܣܵܐ ܨܵܝ̇ܪܵܐ ܥܹܕܲܬܼ ܩܘܼܕܼܫܵܐ ܒܝܲܕܼ ܡܲܦܲܩܬܵܗ̇<EOS>ܠܗܵܢ̇ܘܿܢ ܕܢܵܦ̇ܩܝܼܢ ܠܗܵܘ̇ ܚܸܫܘܿܟܼܵܐ ܕܲܒܼܓܼܗܲܢܵܐ<EOS>ܚܼܙܵܐ ܗܼ̄ܘܵܐ ܡܲܠܟܵܐ ܓܲܒܼܪܵܐ ܕܠܵܐ ܒܝܼܫ ܢܲܚ̈ܬܹܿܐ<EOS>ܘܲܦܩ݂ܲܕܼ ܘܐܲܣܪܘܼܗܝ ܘܐܲܦܩܘܼܗܝ ܠܚܸܫܟܵܐ ܗܵܘ̇ ܒܲܪܵܝܵܐ<EOS>ܐܵܦ ܗ̤ܝ ܥܹܕܿܬܵܐ ܒܵܨ̇ܝܵܐ ܟܸܢܫܹ̈ܝܗ̇ ܒܥܸܕܼܵܢ ܐ̄ܪ̈ܵܙܹܐ<EOS>ܘܟܼܠ ܕܠܵܐ ܡܨܲܒܲܬܼ ܒܢܲܚ̈ܬܹܿܐ ܕܟܲܝܵ̈ܐ ܠܒܲܪ ܫܵܝ̇ܕܼܝܵܐ ܠܹܗ<EOS>ܒܵܬܲܪ ܗܵܠܹܝܢ ܗܵܘ̇ܝܵܐ ܩܥܵܬܼܵܐ ܨܹܝܕܼ ܫܵܡܘܿܥܹ̈ܐ<EOS>ܕܢܹܐܙ̄ܠܘܼܢ ܢܵܚܙܘܿܢ ܬܲܪ̈ܥܲܝ ܥܹܕܿܬܵܐ ܘܢܸܙܕܲܗܪܘܼܢ ܒܗܘܿܢ<EOS>ܙܸܠܘ ܫܵܡܘܿܥܹ̈ܐ ܚܙܵܘ ܒܲܚܦܝܼܛܘܼ ܬܲܪ̈ܥܹܐ ܕܲܠܒܲܪ<EOS>ܟܲܕܼ ܠܵܐ ܡܫܵܘܬܿܦܝܼܢ ܒܐ̄ܪ̈ܵܙܲܝ ܥܹܕܿܬܵܐ ܐܲܝܟ ܒܲܝܬܵܝܹ̈ܐ<EOS>ܠܗܵܠܹܝܢ ܐܸܬܿܕܲܟܲܪ ܒܪܵܐ ܐܵܣܘܿܛܵܐ ܕܦܲܪܲܚ ܢܸܟܼܣܵܘ̈ܗܝ<EOS>ܘܲܫܐܸܠ ܕܢܸܗܘ̤ܐ ܐܲܝܟ ܐܲܓܼܝܸܪܹ̈ܐ ܡܲܟܿܝܼܟܼܵܐܝܼܬܼ<EOS>ܪܘܼܓܼܙܵܐ ܘܐܲܟܿܬܼܵܐ ܢܲܥܒܲܪ ܡܸܢܲܢ ܒܗܵܘ̇ ܥܸܕܼܵܢܵܐ<EOS>ܘܢܸܚܙܹܝܘܗܝ ܠܝܼܫܘܿܥ ܕܡܸܬܿܕܿܒܲܪ ܠܡܵܘܬܵܐ ܡܸܛܠܵܬܲܢ<EOS>ܠܚܲܫܵܐ ܢܵܦܹ̇ܩ ܒܦܝܼܢܟܼܵܐ ܘܟܼܵܣܵܐ ܥܲܡ ܡܫܲܡܫܵܢܵܐ<EOS>ܒܦܝܢܟܼܵܐ ܠܲܚܡܵܐ ܒܟܼܵܣܵܐ ܚܲܡܪܵܐ ܐ̄ܪܵܙܵܐ ܕܡ̇ܘܬܹܿܗ<EOS>ܐ̄ܪܵܙܵܐ ܡ̇ܘܬܹܿܗ ܗܠܹܝܢ ܛܵܥ̇ܢܝܼܢ ܥܲܠ ܐܝܼܕܲܝ̈ܗܘܿܢ<EOS>ܘܡ̇ܐ ܕܥܲܠ ܡܲܕܼܒܿܚܵܐ ܣܵܡܼܘܼܗܝ ܘܚܲܦܝܘܼܗܝ ܛܲܦܸܣܘ ܩܒܼܘܼܪܬܹܿܗ<EOS>ܠܵܐ ܗ̄ܘܼܵܐ ܨܲܠܡܵܐ ܕܲܝܗܘܼܕܼܵܝܹ̈ܐ ܫܩܝܼܠܝܼܢ ܗܵܠܹܝܢ<EOS>ܐܸܠܵܐ ܕܥܝܼܪܹ̈ܐ ܕܲܡܫܲܡܫܝܼܢ ܗ̄ܘ̣ܵܐ ܠܚܲܫܹܗ ܕܲܒܼܪܵܐ<EOS>ܡܼܢ ܡܲܠܲܐܟܹ̈ܐ ܐܸܫܬܲܡܲܫ ܗܼ̄ܘܵܐ ܒܥܸܕܼܵܢ ܚܲܫܹܗ<EOS>ܘܲܡܫܲܡܫܵܢܹ̈ܐ ܡܙܲܝܚܝܼܢ ܠܦܲܓܼܪܹܗ ܓܚܵܐܹ̇ܫ ܒܐ̄ܪܵܙܵܐ<EOS>ܥܵܐ̇ܠܝܼܢ ܡܸܟܹܿܝܠ ܟܵܗܢܹ̈ܐ ܒܙܵܘܚܵܐ ܠܓܼܵܘ ܒܹܝܬܼ ܩܘܼܕܸܫܵܐ<EOS>ܘܩܵܝܡ̇ܝܼܢ ܬܲܡ̇ܢ ܒܪܲܒܿܘܼܬܼ ܫܘܼܒܼܚܵܐ ܘܦܲܐܝܘܼܬܼ ܗܸܕܼܪܵܐ<EOS>ܟܵܗܢܵܐ ܕܲܦܪܝܼܫ ܕܢܸܗܘܸܐ ܓܵܡܲ݁ܪ ܗܵܝ̇ ܕܸܒܼܚܬܼܵܐ<EOS>ܝܘܼܩܢܹܗ ܕܡ̇ܪܲܢ ܛܥܝܼܢ ܒܲܩܢܘܿܡܹܗ ܒܗܵܘ̇ ܥܸܕܵܢܵܐ<EOS>ܫܲܡܸܫ ܡܸܨܥܵܝܘܼܬܼܵܐ ܒܹܝܬܼ ܠܲܢ ܘܠܲܐܒܼܘܼܗܝ<EOS>ܘܒܹܗ ܒܐܸܣܟܹܿܡܵܐ ܡܫܲܡܸܫ ܟܵܗܢܵܐ ܡܸܨܥܵܝܘܼܬܼܵܐ<EOS>ܫܡܲܥ ܐܘܿ ܟܵܗܢܵܐ ܠܐܲܝܟܵܐ ܡܲܛܝܼܬܿ ܡܵܛܠ ܕܲܪܓܼܵܟ<EOS>ܘܙܘܼܥ ܡܼܢ ܡ̇ܪܵܢ ܘܝܲܩܲܪ ܕܲܪܓܼܵܟ ܐܲܝܟ ܕܲܦܠܸܐ ܠܹܗ<EOS>ܚܙܝܼ ܕܐܸܢܼܥܲܠܝܼܬܿ ܠܥܸܠ ܡܼܢ ܟܪ̈ܘܿܒܹܐ ܠܥܸܠ ܡܼܢ ܣܪ̈ܵܦܹܐ<EOS>ܠܥܸܠ ܡܼܢ ܟܝܵܢܵܐ ܗܘ̤ܝ ܒܕܼܘܼܒܵܪ̈ܲܝܟ ܐܲܝܟ ܕܲܦܐܸܐ ܠܵܟ<EOS>ܚܙܝܼ ܕܐܸܬܼܗܲܝܡܲܢܬܿ ܠܲܡܦܲܪܢܵܣܘܼ ܓܲܙܲܝ̈ ܡ̇ܪܵܟ<EOS>ܗܘ̤ܝ ܕܠܵܐ ܡܘܼܡ̇ܐ ܘܲܕܼܠܵܐ ܪܸܫܝܵܢ ܐܲܝܟ ܕܲܦܩܝܼܕܼ ܐܲܢ̄ܬܿ<EOS>ܒܗܵܢ ܐܸܣܟܹܿܡܵܐ ܩܵܐܹ̇ܡ ܟܵܗܢܵܐ ܒܗܵܘ̇ ܥܸܕܵܢܵܐ<EOS>ܘܠܲܝܬܿ ܠܵܗ̇ ܦܸܚܡܵܐ ܠܗܵܝ̇ ܪܲܒܿܘܼܬܼܵܐ ܕܠܵܗ̇ ܡܸܬܼܩܲܪܲܒܼ<EOS>ܟܵܗܢܹ̈ܐ ܟܠܗܘܿܢ ܕܲܒܼܒܹܝܬܼ ܩܘܼܕܼܫܵܐ ܨܲܠܡܵܐ ܫܩܝܼܠܝܼܢ<EOS>ܕܗܵܢ̇ܘܿܢ ܫܠܝܼܚܹ̈ܐ ܕܲܠܒܹܝܢܼ ܩܒܼܘܼܪܬܵܐ ܐܸܬܼܘܲܥܲܕܼܘ ܗ̄ܘܼܵܘ<EOS>ܡܲܕܼܒܿܚܵܐ ܐ̄ܪܵܙܵܐ ܗ̄ܘ̣ ܕܩܲܒܼܪܹܗ ܕܡ̇ܪܲܢ ܕܠܵܐ ܦܘܼܠܵܓܼܵܐ<EOS>ܘܠܲܚܡܵܐ ܘܚܲܡܪܵܐ ܦܲܓܼܪܹܗ ܕܡ̇ܪܲܢ ܕܲܚܢܝܼܛ ܘܲܩܒܼܝܼܪ<EOS>ܐܵܦ ܫܘܿܫܸܦܵܐ ܕܲܠܥܸܠ ܡܸܢܗܘܿܢ ܛܘܼܦܣܵܐ ܡܛܲܦܸܣ<EOS>ܕܟܹܐܦܵܐ ܚܬܝܼܡܲܬܿ ܒܥܸܙܩܲܬܼ ܡܵܗܢܹ̈ܐ ܘܩܲܣܛܘܼܢܵܪܹ̈ܐ<EOS>ܘܲܡܫܲܡܫܵܢܹ̈ܐ ܕܡܸܟܵܐ ܘܡܸܟܵܐ ܩܵܝ̇ܡܝܼܢ ܘܡܲܟܿܫܝܼܢ<EOS>ܐ̄ܪܵܙ ܡܲܠܲܐܟܹ̈ܐ ܕܡܼܢ ܐܸܣܵܕܵܘ̈ܗܝ ܐܵܦ ܡܼܢ ܪܸ̈ܓܼܠܵܘܗܝ<EOS>ܘܟܼܠ ܡܫܲܡܫܵܢܹ̈ܐ ܕܲܩܕܼܵܡ ܡܲܕܼܒܿܚܵܐ ܡܕܲܝܠܝܼܢ ܩܵܝ̇ܡܝܼܢ<EOS>ܕܡܘܼܬܼܵܐ ܨܵܝ̇ܪܝܼܢ ܕܥܝܼܪܹ̈ܐ ܕܚܲܕܼܪܘܼܗܝ ܠܩܲܒܼܪܹܗ ܕܡ̇ܪܲܢ<EOS>ܐܵܦ ܒܹܝܬܼ ܩܘܼܕܼܫܵܐ ܛܘܼܦܣܵܐ ܨܵܐܲܪ ܕܓܼܢܲܬܼ ܝܵܘܣܸܦ<EOS>ܕܲܪܕܼܵܘ ܡܸܢܵܗ̇ ܚܲܝܹ̈ܐ ܠܐ̄ܢܵܫܵܐ ܘܲܠܡܲܠܲܐܟܹ̈ܐ<EOS>ܒܛܲܟܼܣܵܐ ܐ̄ܚܪܹܢܵܐ ܐܝܼܬܼܵܘܗܝ ܛܘܼܦܣܵܗ̇ ܕܗܵܝ̇ ܡܲܠܟܿܘܼܬܼܵܐ<EOS>ܘܥܲܠ݂ ܠܵܗ̇ ܡ̇ܪܲܢ ܘܡܲܥܸܠ ܥܲܡܹܗ ܠܟܼܠܗܘܿܢ ܪ̈ܵܚܡܵܘܗܝ<EOS>ܡܲܕܼܒܿܚܹܗ ܣܓܼܝܼܕܼܵܐ ܐ̄ܪܲܙ ܗܵܘ̇ ܬܪܘܼܢܘܿܣ ܕܪܲܒܿܘܼܬܼ ܫܘܼܒܼܚܹܗ<EOS>ܕܲܥܠܵܘܗܝ ܡܸܬܼܚܙܹܐ ܠܥܝܼܪܹ̈ܐ ܘܐ̄ܢܵܫܵܐ ܒܝܘܿܡ ܓܸܠܝܵܢܹܗ<EOS>ܗܵܠܹܝܢ ܕܲܠܬܲܚܬܿ ܘܗܵܠܹܝܢ ܕܲܠܥܸܠ ܩܲܢܟܹܿܐ ܡܪܲܙܙܵܐ<EOS>ܘܥܲܗܸܕܼ ܕܲܗ̤ܘܲܝ ܡܛܲܦܸܣ ܕܗܵܘ̈ܝܵܢ ܪܘܼܚܢܵܐܝܼܬܼ<EOS>ܘܡܼܢ ܟܲܕܼܪ ܩܵܝ̇ܡܝܼܢ ܟܵܗܢܹ̈ܐ ܐܲܟܲܚ̄ܕܼ ܘܲܡܫܲܡܫܵܢܹ̈ܐ<EOS>ܡܫܲܪܹܝܢ ܘܐܵܡ̇ܪܝܼܢ ܗܲܝܡܵܢܘܼܬܼܵܐ ܕܐܲܒܼܵܗ̈ܬܼܵܐ<EOS>ܡܗܲܝܡܢܝܼܢܲܢ ܕܹܝܢ ܒܚܲܕܼ ܐܵܠܵܗܵܐ ܐܵܒܼܵܐ ܕܡܸܡܬܼܘܿܡ<EOS>ܕܐܲܚܝܼܕܼ ܟܠܵܐ ܒܪܸܡܙܵܐ ܟܲܣܝܵܐ ܕܐܲܠܵܗܘܼܬܹܗ<EOS>ܕܲܥܼܒܲܕܼ ܘܐܲܬܼܩܸܢ ܟܠ ܕܡܸܬܼܚܲܙ̈ܝܵܢ ܘܠܵܐ ܡܸܬܼܚܲܙ̈ܝܵܢ<EOS>ܘܐܲܝܬܿܝܼ ܒܪܝܼܬܼܵܐ ܕܪܵܘܡ̇ܐ ܘܥܘܼܡܩܵܐ ܡܼܢ ܠܵܐ ܡܸܕܸܿܡ<EOS>ܘܲܒܼܚܲܕܼ ܡ̇ܪܝܵܐ ܝܼܫܘܿܥ ܡܫܝܼܚܵܐ ܒܪܹܗ ܕܐܲܠܵܗܐ<EOS>ܝܼܚܝܼܕܼܵܝܵܐ ܗ̄ܘ̣ ܒܐܲܠܵܗܘܼܬܹܗ ܘܒܼܘܼܟܼܪܵܐ ܒܦܲܓܼܪܹܗ<EOS>ܕܐܸܬܼܒܲܟܲܪ ܗ̄ܘܼܵܐ ܠܟܼܠ ܒܸܪ̈ܝܵܬܼܵܐ ܡܼܢ ܒܹܝܬܼ ܡܝܼܬܹ̈ܐ<EOS>ܗܵܘ̇ ܕܡܼܢ ܐܲܒܼܘܼܗܝ ܝܼܠܝܼܕܼ ܘܐܝܼܬܼܵܘܗܝ ܕܠܵܐ ܫܘܼܪܵܝܵܐ<EOS>ܘܠܵܐ ܗ̄ܘܼܵܐ ܡܸܗܘܵܐ ܗܘ̤ܵܐ ܘܐܸܬܼܥܒܸܕܼ ܥܲܡ ܒܸܪ̈ܝܵܬܼܵܐ<EOS>ܒܗܵܝ̇ ܕܐܲܠܵܗܵܐ ܗ̄ܘ̣ ܕܡܼܢ ܐܲܠܵܗܵܐ ܒܪܵܐ ܕܡܼܢ ܐܲܒܼܵܐ<EOS>ܘܡܼܢ ܟܝܵܢ ܐܲܒܼܘܼܗܝ ܘܲܫܘܸܐ ܥܲܡܹܗ ܒܟܼܠܗܹܝܢ ܕܝܼܠܹܗ<EOS>ܘܒܹܗ ܐܸܬܼܚܵܘܝܼܘ ܥܲܠܡܹ̈ܐ ܘܐܸܬܼܒܿܪܝܼ ܟܠܡܵܐ ܕܵܗܘ̤ܵܐ<EOS>ܘܲܒܼܫܘܼܠܛܵܢܵܐ ܘܣܸܓܼܕܿܬܼܵܐ ܫܘܼܒܼܚܵܐ ܫܘܸܐ ܥܲܡ ܐܲܒܼܘܼܗܝ<EOS>ܕܡܸܛܠܵܬܲܢ ܢܚܸܬܼ ܡܼܢ ܫܡܲܝܵܐ ܕܠܵܐ ܫܘܼܢܵܝܵܐ<EOS>ܕܢܸܦܪܘܿܩ ܠܓܸܢܣܲܢ ܡܼܢ ܥܲܒܼܕܿܘܼܬܼܵܐ ܕܒܼܝܼܫܵܐ ܘܡ̇ܘܬܵܐ<EOS>ܘܓܲܫܸܡ ܗܲܝܟܿܠܵܐ ܒܚܹܝܠ ܪܘܼܚܩܘܼܕܫܵܐ ܡܼܢ ܒܲܪܬܼ ܕܵܘܝܼܕܼ<EOS>ܘܲܗܘ̤ܵܐ ܐ̄ܢܵܫܵܐ ܘܐܲܠܲܗ ܠܗܲܝܟܿܠܹܗ ܒܲܚܕܼܵܝܘܼܬܼܵܐ<EOS>ܘܐܸܬܼܒܿܛܸܢ ܦܲܓܼܪܹܗ ܒܗܲܝܟܲܠ ܡܲܪܝܲܡ ܕܠܵܐ ܙܘܼܘܵܓܼܵܐ<EOS>ܘܐܸܬܼܝܼܠܸܕܼ ܗ̄ܘܼܵܐ ܠܥܸܠ ܡܼܢ ܛܲܟܼܣܹ̈ܐ ܐܵܕܵܡ̇ܝܹ̈ܐ<EOS>ܘܚܲܫ̣ ܗ̄ܘܼܵܐ ܘܐܸܙܕܩܸܦ ܘܩܲܒܸܿܠ ܡ̇ܘܬܵܐ ܒܚܲܕܼ ܐ̄ܢܵܫܘܼܬܹܗ<EOS>ܟܲܕܼ ܦܝܼܠܵܛܘܿܣ ܐܲܚܝܼܕܼ ܗ̄ܘܼܵܐ ܠܵܗ̇ ܠܗܸܕܼܡܘܿܢܘܼܬܼܵܐ<EOS>ܘܗܲܘ̤ܵܐ ܒܩܲܒܼܪܵܐ ܬܵܠܵܬܼܵܐ ܝܵܘ̈ܡܝܼܢ ܐܲܝܟ ܟܠ ܡܝܼܬܼܵܐ<EOS>ܘܩܵܡ ܘܐܸܬܼܢܲܚܲܡ ܐܲܟܼܡܵܐ ܕܲܟܼܬܼܝܼܒܼ ܒܲܢܒܼܝܼܘܼܬܼܵܐ<EOS>ܘܲܣܼܠܸܩ ܠܪܵܘܡ̇ܐ ܠܲܫܡܲܝ̈ ܫܡܲܝܵܐ ܕܢܲܫܠܸܡ ܟܠ<EOS>ܘܝܼܬܸܒܼ ܒܫܘܼܒܼܚܵܐ ܡܼܢ ܝܲܡܝܼܢܵܐ ܕܐܲܒܼܵܐ ܕܫܲܠܼܚܹܗ<EOS>ܘܲܥܬܼܝܼܕܼ ܕܢܹܐܬܸܐ ܒܫܘܼܠܵܡ ܙܲܒܼܢܹ̈ܐ ܠܚܘܼܕܵܬܼ ܟܠܵܐ<EOS>ܘܠܲܡܕܼܵܢ ܠܚܲܝܹ̈ܐ ܘܲܠܡܝܼ̈ܬܹܐ ܬܘܼܒܼ ܕܡܝܼܬܼܘ ܒܲܚܛܝܼܬܼܵܐ<EOS>ܘܡ̇ܘܕܹܿܝܢܲܢ ܬܘܼܒܼ ܘܲܒܼܪܘܼܚ ܩܘܼܕܫܵܐ ܐܝܼܬܼܝܵܐ ܕܡܼܢ ܡܬܼܘܿܡ<EOS>ܫܘܸܐ ܒܐܘܼܣܝܵܐ ܘܒܲܐܠܵܗܘܼܬܼܵܐ ܠܐܲܒܼܵܐ ܘܠܲܒܼܪܵܐ<EOS>ܗܵܘ̇ ܕܡܼܢ ܐܵܒܼܵܐ ܢܵܦܹ̇ܿܩ ܒܲܙܢܵܐ ܕܠܵܐ ܡܸܬܼܥܲܩܲܒܼ<EOS>ܘܝܵܗܹ̇ܒܼ ܚܲܝܹ̈ܐ ܠܟܼܠܗܘܿܢ ܡܠܝܼ̈ܠܹܐ ܕܡܸܢܹܗ ܐܸܬܼܒܿܪܝܼܘ<EOS>ܘܡ̇ܘܕܹܿܝܢܲܢ ܬܘܼܒܼ ܘܒܲܚܕܼܵܐ ܥܹܕܿܬܵܐ ܩܵܬܼܠܝܼܩܝܼ<EOS>ܐܲܒܼܵܗܵܝܬܵܐ ܘܲܫܠܝܼܚܵܝܬܵܐ ܡܩܲܕܿܫܲܬܼ ܒܪܘܼܚܵܐ<EOS>ܘܬܼܘܼܒܼ ܡ̇ܘܕܹܿܝܢܲܢ ܒܲܚܕܼܵܐ ܣܚܵܬܼܵܐ ܘܡܲܥܡܘܿܕܼܝܼܬܼܵܐ<EOS>ܕܒܼܵܗ̇ ܥܵܡ̇ܕܲܝܢܲܢ ܠܚܘܼܣܵܝ ܚܵܘ̈ܒܹܿܐ ܣܝܼܡܲܬܼ ܒܢܲܝ̈ܵܐ<EOS>ܘܡ̇ܘܕܹܿܝܢܲܢ ܬܘܼܒܼ ܐܵܦ ܒܲܩܝܵܡܬܼܵܐ ܕܡܼܢ ܒܹܝܬܼ ܡܝܼ̈ܬܹܐ<EOS>ܘܲܕܼܗܵܘܹ̇ܝܢܲܢ ܒܚܲܝܹ̈ܐ ܚܲܕܼܬܹ̈ܐ ܠܥܵܠܲܡ ܥܵܠܡܝܼܢ<EOS>ܠܗܵܕܹܐ ܚܲܬܸܿܡܘ ܬܠܵܬܼܡܐܵܐ ܟܵܗܢܹ̈ܐ ܘܲܬܼܡܵܢܬܿܥܣܲܪ<EOS>ܘܬܲܚܸܡܘ ܘܐܲܚܪܸܡܘ ܠܟܼܠ ܕܠܵܐ ܡ̇ܘܕܹܿܐ ܐܲܝܟ ܬܵܘܕܲܝܬܼܗܘܿܢ<EOS>ܥܹܕܼܬܵܐ ܡ̇ܘܕܿܝܵܐ ܐܲܝܟ ܬܵܘܕܲܝܼܬܼܗܘܿܢ ܕܐܲܒܼܗ̈ܬܼܵܐ<EOS>ܘܬܵܦ ܡܫܲܡܫܵܐ ܬܘܼܒܼ ܠܗܲܝܡܵܢܘܼܬܼܗܘܿܢ ܒܥܸܕܵܢ ܐ̄̈ܪ̈ܙܹܐ<EOS>ܒܥܸܕܵܢ ܐ̄ܪ̈ܵܙܹܐ ܪܵܥܡ̇ܝܼܢ ܝܲܠܕܹܿܝ̈ܗ̇ ܒܗܲܝܡܵܢܘܼܬܼܗܘܿܢ<EOS>ܟܲܕܼ ܬܵܢܹ̇ܝܢ ܠܵܗ̇ ܒܦܘܼܡ̇ܐ ܘܠܸܒܵܐ ܕܠܵܐ ܦܘܼܠܵܓܼܵܐ<EOS>ܘܡܼܢ ܕܐܸܬܿܬܲܢܝܲܬ̤ ܗܲܝܡܵܢܘܼܬܼܵܐ ܒܛܲܟܼܣܵܐ ܕܲܦܐܹܐ<EOS>ܦܵܩܹ̇ܕܼ ܡܸܟܹܿܝܠ ܟܵܪܘܿܙ ܥܹܕܿܬܵܐ ܠܲܡܨܲܠܵܝܘܼ<EOS>ܨܲܠܵܘ ܐܵܡܲ̈ܪ ܥܲܠ ܕܘܼܟܼܪܵܢܵܐ ܕܐܲܒܼܵܗ̈ܬܼܵܐ<EOS>ܩܵܬܼܘܿܠܝܼܩܹ̈ܐ ܘܐܲܦܸܣܩܘܼܦܹ̈ܐ ܥܲܡ ܡܲܠܦܵܢܹ̈ܐ<EOS>ܘܥܲܡܗܘܿܢ ܟܵܗܢܹ̈ܐ ܐܵܦ ܡܫܲܡܫܵܢܹ̈ܐ ܘܼܟܼܠܗܘܿܢ ܛܲܟܼܣܹ̈ܐ<EOS>ܘܟܼܠܡܲܢ ܕܲܥܢܲܕܼ ܡܼܢ ܗܵܢ ܥܵܠܡܵܐ ܒܗܲܝܡܵܢܘܼܬܼܵܐ<EOS>ܕܢܸܗܘܘܿܢ ܡܟܲܠܠܹ̈ܐ ܒܝܵܘܡ̇ܐ ܡܼܢ ܒܹܝܬܼ ܡܝܼ̈ܬܹܐ<EOS>ܘܲܚܢܲܢ ܥܲܡܗܘܿܢ ܢܹܐܪܲܬܼ ܚܲܝܹ̈ܐ ܒܗܵܝ̇ ܡܲܠܟܿܘܼܬܼܵܐ<EOS>ܨܲܠܵܘ ܐܲܚܲܝ̈ ܥܲܠ ܩܘܼܪܒܵܢܵܐ ܕܲܡܩܲܪܒܼܝܼܢܲܢ<EOS>ܕܢܸܗܘܸܐ ܡܩܲܒܿܠܵܐ ܩܕܼܵܡ ܐܲܠܵܗܵܐ ܕܠܹܗ ܡܸܬܼܩܲܪܲܒܼ<EOS>ܘܲܒܼܪܘܼܚܵܦܵܐ ܕܪܘܼܚܵܐ ܕܩܘܼܫܵܐ ܢܗܘܸܐ ܡܩܲܕܿܫܵܐ<EOS>ܐܲܝܟ ܕܢܸܗܘܸܐ ܠܲܢ ܥܸܠܲܬܼ ܚܲܝܹ̈ܐ ܒܡܲܠܟܿܘܼܬܼ ܪܵܘܡ̇ܐ<EOS>ܒܗܵܠܹܝܢ ܡܚܲܦܸܛ ܟܵܪܘܿܙ ܥܹܕܼܬܵܐ ܠܥܲܡܵܐ ܘܐܵܡܲ݁ܪ<EOS>ܠܲܡܨܲܠܵܝܘܼ ܩܕܼܵܡ ܐܲܠܵܗܵܐ ܒܠܸܒܵܐ ܕܲܟܼܝܵܐ<EOS>ܡܩܲܪܸܒܼ ܡܸܟܹܿܝܠ ܟܵܗܢܵܐ ܐ̄ܪܵܙܵܐ ܕܦܘܼܪܩܵܢ ܚܲܝܲܝ̈ܢ<EOS>ܟܲܕܼ ܡܠܸܐ ܙܵܘܥܵܐ ܘܲܥܛܝܼܦ ܕܼܚܠܵܐ ܘܩܸܢܛܵܐ<EOS>ܙܵܐܲܥ ܟܵܗܢܵܐ ܘܲܕܼܚܝܼܠ ܪܲܒܲܬܼ ܘܪܲܬܿܝܼܬܼ ܣܲܓܿܝܼ<EOS>ܡܸܛܠ ܚܵܘܒܵܘ̈ܗܝ ܘܚܵܘ̈ܒܹܿܗ ܕܟܼܠܗܘܿܢ ܝܲܠܕܹܿܝ̈ܗ̇ ܕܥܹܕܿܬܵܐ<EOS>ܥܲܝܢܵܐ ܐܝܼܬܼܵܘܗܝ ܕܟܼܠܹܗ ܓܘܼܫܡܵܐ ܥܹܕܿܬܵܢܵܝܵܐ<EOS>ܘܥܵܗܹ̇ܕܼ ܒܡܲܕܿܥܹܗ ܟܠ ܣܘܼܥܪ̈ܵܢܹܐ ܕܲܟܼܢܵܘܵܬܹ̈ܐ<EOS>ܐܵܦ ܠܸܫܵܢܵܐ ܗ̄ܘ̣ ܕܟܼܠܹܗ ܓܘܼܫܡܵܐ ܝܼܫܘܿܥܵܝܵܐ<EOS>ܐܲܦܸܛܪܘܿܦܵܐ ܗ̄ܘ̣ ܘܲܣܢܹܐ ܓܪܘܼܬܼܵܐ ܡܡܲܠܸܐ ܚܠܵܦܵܘܗܝ<EOS>ܪܬܹܝܬܼܵܐ ܘܕܸܚܠܵܐ ܕܲܚܠܵܦ ܢܲܦܫܹܗ ܘܲܚܠܵܦ ܥܲܡܹܗ<EOS>ܪܡܸܐ ܥܲܠ ܟܵܗܢܵܐ ܒܗܵܘ̇ ܥܸܕܼܵܢܵܐ ܡܠܸܐ ܕܸܚܠܬܼܵܐ<EOS>ܒܛܘܼܦܣܵܐ ܕܚܝܼܠܵܐ ܒܛܲܟܼܣܵܐ ܕܚܝܼܠܵܐ ܥܲܠ ܣܪ̈ܵܦܹܐ<EOS>ܡܡܲܨܲܥ ܩܵܐܹ̇ܡ ܒܲܪ ܕܲܚܝܼܚܵܐ ܒܕܸܚܠܵܐ ܪܲܒܵܐ<EOS>ܡܲܠܟܵܐ ܕܚܝܼܠܵܐ ܕܲܩܛܝܼܠ ܘܲܩܒܼܝܼܪ ܐ̄ܪܵܙܵܢܵܐܝܼܬܼ<EOS>ܘܥܝܼܪܹ̈ܐ ܕܚܝܼܠܹ̈ܐ ܕܦܵܝ̇ܫܝܼܢ ܒܕܸܚܠܵܐ ܠܐܝܼܩܵܪ ܡ̇ܪܗܘܿܢ<EOS>ܣܸܕܼܪܹ̈ܐ ܕܥܝܼܪܹ̈ܐ ܚܕܝܼܪܝܼܢ ܠܡܲܕܒܿܚܵܐ ܒܗܵܘ̇ ܥܸܕܵܢܵܐ<EOS>ܐܲܟܼܡܵܐ ܕܐܲܣܗܸܕܼ ܟܪܘܿܣܘܿܣܛܘܿܡܘܿܣ ܕܲܚܼܙܵܐ ܐܸܢܘܿܢ<EOS>ܒܗܵܢܵܐ ܗܸܪܓܵܐ ܩܵܐܹ̇ܡ ܟܵܗܢܵܐ ܠܲܡܟܼܗܵܢܘܼ<EOS>ܚܲܫܝܼܫܵܐܝܼܬܼ ܒܕܼܚܠܵܐ ܪܲܒܵܐ ܐܵܦ ܒܲܪܬܹܝܬܵܐ<EOS>ܒܲܕܡܘܼܬܼ ܝܲܥܩܘܿܒܼ ܬܠܵܬܼ ܙܲܒܼ̈ܢܵܬܼܵܐ ܘܲܬܼܠܵܬܼ ܣܵܓܹܿܕ<EOS>ܘܗܵܝܕܲܝܢ ܩܵ݁ܪܸܒܼ ܠܲܡܢܲܫܵܩܘܼ ܠܩܲܒܼܪܹܗ ܕܡ̇ܪܲܢ<EOS>ܠܥܹܥܣܘܿ ܐܲܚܘܼܗܝ ܝܲܩܲܪ ܝܲܥܩܘܿܒܼ ܒܝܲܕܼ ܣܸܓܼ̈ܕܵܬܼܵܐ<EOS>ܘܟܼܵܗܢܵܐ ܡܝܲܩܲܪ ܒܝܲܕܼ ܣܸܓܼ̈ܕܬܼܵܐ ܠܡܵܪܹܗ ܕܝܲܥܩܘܿܒܼ<EOS>ܡܢܲܫܸܩ ܒܚܘܼܒܵܐ ܘܲܒܼܪܚܡܬܼܵܐ ܠܡܲܕܼܒܲܚ ܩܘܼܕܼܫܵܐ<EOS>ܘܡܸܬܿܬܿܟܼܠ ܕܢܸܣܲܒܼ ܩܲܕܿܝܼܫܘܼܬܼܵܐ ܒܝܲܕܼ ܣܸܦ̈ܘܵܬܹ̈ܗ<EOS>ܫܵܐܹ̇ܠ ܨܠܘܿܬܼܵܐ ܡܼܢ ܡܫܲܡܫܵܢܹ̈ܐ ܕܚܲܕܼܝܼܪܝܼܢ ܠܹܗ<EOS>ܕܲܒܼܡܘܼܟܵܟܹܗ ܢܸܣܲܒܼ ܪ̈ܲܚܡܹܐ ܡܼܢ ܚܲܢܵܢܵܐ<EOS>ܡܨܲܠܸܐ ܡܸܟܹܿܝܠ ܒܠܸܒܵܐ ܟܵܝܒܵܐ ܩܕܼܵܡ ܐܲܠܵܗܵܐ<EOS>ܘܡ̇ܘܕܹܿܐ ܒܚܵܘ̈ܒܵܘܗܝ ܘܚܵܘ̈ܒܹܿܐ ܕܓܼܘܼܫܡܵܐ ܥܹܕܿܬܵܢܵܝܵܐ<EOS>ܫܵܐܹ̇ܠ ܟܵܗܢܵܐ ܚܲܝܠܵܐ ܟܲܣܝܵܐ ܥܲܡ ܥܘܼܕܼܪܵܢܵܐ<EOS>ܕܲܠܡܵܘܗܲܒܼܬܹܗ ܢܸܗܘܸܐ ܓܵܡܲ݁ܪ ܐܲܝܟ ܨܸܒܼܝܵܢܹܗ<EOS>ܘܲܠܟܼܠܡܸܕܹܿܡ ܕܐܵܡܲ݁ܪ ܟܵܗܢܵܐ ܩܕܼܵܡ ܐܲܠܵܗܵܐ<EOS>ܫܵܠܹ̇ܡ ܥܲܡܵܐ ܘܲܠܬܸܫܡܸܫܬܹܿܗ ܡܚܲܬܲܡ ܒܐܵܡܹܝܢ<EOS>ܒܐܵܡܹܝܢ ܡܲܪܡܸܐ ܥܲܡܵܐ ܐܝܼܕܼܵܐ ܥܲܡܹܗ ܕܟܼܵܗܢܵܐ<EOS>ܘܲܡܫܵܘܬܸܿܦ ܠܹܗ ܒܝܲܕܼ ܨ̈ܠܵܘܵܬܹܗ ܒܝܲܕܼ ܒܲܪܬܼ ܩܵܠܹܗ<EOS>ܗܵܝܕܹܿܝܢ ܟܵܗܢܵܐ ܡܒܲܪܸܟ ܠܥܲܡܵܐ ܒܗܵܘ̇ ܥܸܕܵܢܵܐ<EOS>ܒܗܵܝ̇ ܒܲܪܬܼ ܩܵܠܵܐ ܕܐܲܣܪܲܚ ܦܘܼܡܵܐ ܝܲܗܹ̇ܒܼ ܚܲܝܹ̈ܐ<EOS>ܫܠܵܡܵܐ ܥܲܡܟܼܘܿܢ ܐܸܡܲ݁ܪ ܟܵܗܢܵܐ ܠܝܲܠܕܲܝ̈ ܥܹܕܿܬܵܐ<EOS>ܕܲܣܓܼܝܼ ܫܠܵܡܵܐ ܒܝܼܫܘܿܥ ܡ̇ܪܲܢ ܕܗܘ̤ܝܘܼ ܫܲܝܢܲܢ<EOS>ܫܠܵܡܵܐ ܥܲܡܟܼܘܿܢ ܕܲܒܼܛܸܠ ܡ̇ܘܬܵܐ ܘܐܸܫܬܿܪܝܼ ܚܒܼܵܠܵܐ<EOS>ܒܲܒܼܝܲܕܼ ܒܲܪ ܓܸܢܣܲܢ ܕܚܲܫ ܥܲܠ ܐܲܦܲܝ̈ܢ ܘܐܲܚܝܼ ܠܟܼܠܲܢ<EOS>ܫܠܵܡܵܐ ܥܲܡܟܼܘܿܢ ܕܥܸܒܼܪܲܬ̤ ܚܛܝܼܬܼܵܐ ܘܚܵܒܼ ܣܵܛܵܢܵܐ<EOS>ܒܝܲܕܼ ܒܲܪ ܐܵܕܼܵܡ ܕܲܙܟܼܵܐ ܘܙܲܟܿܝܼ ܠܝܲܠܕܵܘ̈ܗܝ ܕܐܵܕܼܵܡ<EOS>ܫܠܵܡܵܐ ܥܲܡܟܼܘܿܢ ܕܐܸܬܼܪܲܥܝܼ ܠܟܼܘܿܢ ܡ̇ܪܵܐ ܛܵܒܼܵܐ<EOS>ܒܡܵܘܬܵܐ ܕܲܒܼܪܹܗ ܕܚܲܫ̣ ܒܲܙܩܝܼܦܵܐ ܡܸܛܠܵܬܲܢ<EOS>ܫܠܵܡܵܐ ܥܲܡܟܼܘܿܢ ܕܐܸܫܬܲܝܲܢܬܿܘܿܢ ܥܲܡ ܡܲܠܲܐܟܹ̈ܐ<EOS>ܒܗܵܘ̇ ܕܐܸܫܬܲܠܲܛ ܥܲܠ ܡܲܠܲܐܟܹ̈ܐ ܘܐܲܡܠܸܟ ܥܲܠ ܟܠ<EOS>ܫܠܵܡܵܐ ܥܲܡܟܼܘܿܢ ܕܐܸܬܼܚܲܝܲܕܿܬܿܘܿܢ ܥܲܡܵܐ ܘܥܲܡܡܹ̈ܐ<EOS>ܘܐܸܫܬܼܪܝܼ ܣܝܵܓܼܵܐ ܒܝܼܫܘܿܥ ܟܠ ܣܲܩܘܼܒܼܠܵܐ<EOS>ܫܠܵܡܵܐ ܥܲܡܟܼܘܿܢ ܕܲܢܛܝܼܪܝܼܢ ܠܟܼܘܿܢ ܚܲܝܹ̈ܐ ܚܲܕܼ̈ܬܬܹܐ<EOS>ܒܗܵܘ̇ ܕܐܸܬܼܒܲܟܲܪ ܠܟܼܠ ܒܸܪ̈ܝܵܬܼܵܐ ܒܚܲܝܹ̈ܐ ܕܠܵܐ ܚܒܼܵܠ<EOS>ܫܠܵܡܵܐ ܥܲܡܟܼܘܿܢ ܕܐܸܙܕܲܡܲܢܬܿܘܿܢ ܠܡܲܠܟܿܘܼܬܼ ܪܵܘܡܵܐ<EOS>ܒܗܵܘ̇ ܕܲܒܼܩܲܕܼܡ̇ܐ ܥܲܠ ܕܲܡܛܲܝܸܒܼ ܐܲܬܼܪܵܐ ܠܟܼܠܲܢ<EOS>ܡܦܲܢܸܐ ܥܵܡܲܐ ܚܘܼܒܵܢܵܐܝܼܬܼ ܠܟܼܵܗܢܵܐ ܘܐܵܡܲܪ<EOS>ܥܲܡܵܟ ܗܵܢܵܐ ܘܥܲܡܵܗ ܕܪܘܼܚܵܟ ܗܵܝ̇ ܟܵܗܢܵܝܬܵܐ<EOS>ܪܘܼܚܵܐ ܩܵܪܹܐ ܠܵܐ ܗ̄ܘܼܵܐ ܠܢܲܦܫܵܐ ܗܵܝ̇ ܕܲܒܼܟܼܵܗܢܵܐ<EOS>ܐܸܠܵܐ ܠܪܘܼܚܵܐ ܕܩܲܒܸܿܠ ܟܵܗܢܵܐ ܒܲܣܝܵܡ ܐܝܼܕܼܵܐ<EOS>ܒܲܣܝܵܡ ܐܝܼܕܼܵܐ ܡܩܲܒܸܿܠ ܟܵܗܢܵܐ ܚܲܝܠܵܐ ܕܪܘܼܚܵܐ<EOS>ܕܒܼܵܗ̇ ܢܸܬܼܡܨܸܐ ܠܡܸܓܼܡܲܪ ܐ̄ܪ̈ܵܙܹܐ ܐܲܠܵܗܵܝܹ̈ܐ<EOS>ܠܗܵܝ̇ ܛܲܝܒܿܘܼܬܼܵܐ ܡܫܲܡܲܗ ܥܲܡܵܐ ܪܘܼܚܵܐ ܕܟܼܵܗܢܵܐ<EOS>ܘܲܡܦܝܼܣ ܕܢܸܩܢܹܐ ܫܠܵܡܵܐ ܥܲܡܵܗ̇ ܘܐܵܦ ܗܝ̤ ܥܲܡܹܗ<EOS>ܡܫܵܘܕܿܥܵܐ ܗܵܕܹܐ ܕܐܵܦ ܗܘ̤ ܟܵܗܢܵܐ ܣܡܝܼܩ ܥܲܠ ܨܠܘܿܬܼܵܐ<EOS>ܘܐܵܠ̇ܨܵܐ ܕܲܬܼܦܝܼܣ ܟܠܵܗ̇ ܥܹܕܿܬܵܐ ܡܸܛܠܵܬܹܗ<EOS>ܒܲܕܼܓܘܿܢ ܩܵܥܝܵܐ ܕܢܸܩܢܸܐ ܫܠܵܡܵܐ ܗܘ̤ ܥܲܡ ܪܘܼܚܹܗ<EOS>ܕܲܒܼܚܲܕܼ ܫܠܵܡܹܗ ܢܸܣܓܸܿܐ ܫܠܵܡܵܐ ܕܟܼܠܗܘܿܢ ܝܲܠܕܲܝ̈ܗ̇<EOS>ܒܗܵܝ̇ ܕܲܒܼܫܘܼܦܪ̈ܵܘܗܝ ܡ̇ܘܬܲܪ ܣܲܓܿܝܼ ܠܟܼܠܵܗ̇ ܥܹܕܿܬܵܐ<EOS>ܘܲܒܼܣܲܢ̈ܝܵܢܹܗ ܡܣܲܓܸܿܦ ܪܲܒܲܬܼ ܠܟܼܠܹܗ ܓܵܘܵܐ<EOS>ܫܠܵܡܵܐ ܥܲܡܵܟ ܐܵܡܲ݁ܪ ܥܲܡܵܐ ܠܟܼܵܗܢܵܐ ܙܲܗܝܵܐ<EOS>ܫܠܵܡܵܐ ܬܸܩܢܹܐ ܒܚܲܕܼ ܕܘܼܒܵܪ̈ܲܝܟ ܥܲܡܵܗ̇ ܕܪܘܼܚܵܟ<EOS>ܫܠܵܡܵܟ ܕܒܼܵܟ ܡܸܬܼܓܲܡܪܝܼܢ ܐ̄ܪ̈ܙܲܝ ܥܹܕܿܬܵܐ<EOS>ܫܠܵܡܵܐ ܢܸܗܘܸܐ ܠܪܘܼܚܵܟ ܥܲܡܵܟ ܒܝܲܕܼ ܗܘܼܦܵܟܲܝ̈ܟ<EOS>ܫܠܵܡܵܐ ܥܲܡܵܟ ܕܪܲܒ ܫܘܼܟܵܢܵܐ ܕܐܸܫܬܲܟܲܢ ܠܵܟ<EOS>ܫܠܵܡܵܐ ܕܪܘܼܚܵܟ ܢܹܐܪܲܒܼ ܒܟܼܘܼܫܪܲܝܟ ܪ̈ܘܼܚܵܢܝܹܐ<EOS>ܗܵܝܕܲܝܹܢ ܦܵܩܹ̇ܕܼ ܟܵܪܘܿܙ ܥܹܕܿܬܵܐ ܠܟܼܠܹܗ ܥܲܡܵܐ<EOS>ܕܢܸܬܼܠܘܼܢ ܫܠܵܡܵܐ ܚܲܕܼ ܠܚܲܒܼܪܹܗ ܒܚܘܼܒܹܿܗ ܕܡܵܪܲܢ<EOS>ܒܩܲܕܼܡܵܐ ܟܵܗܢܹ̈ܐ ܝܵܗ̇ܒܿܝܼܢ ܫܠܵܡܵܐ ܒܓܼܵܘ ܒܹܝܬܼ ܩܘܼܕܸܫܵܐ<EOS>ܘܟܸܢ ܐܵܦ ܥܲܡܵܐ ܝܵܗ̇ܒܿܝܼܢ ܒܗܲܝܟܿܠܵܐ ܒܹܗ ܒܐܸܣܟܹܿܡܵܐ<EOS>ܙܵܕܹܩ ܠܐܲܝܢܵܐ ܕܢܸܬܸܿܠ ܫܠܵܡܵܐ ܠܐܲܚܘܼܗܝ ܒܥܹܕܿܬܵܐ<EOS>ܕܲܢܫܝܼܓܼ ܠܸܒܹܿܗ ܡܼܢ ܟܠ ܐܲܟܿܬܼܵܐ ܘܚܸܡܬܼܵܐ ܘܝܲܨܪܵܐ<EOS>ܗܵܢܵܘ̇ ܫܠܵܡܵܐ ܕܡܸܬܹܐܵܘܹܝܢ ܒܹܗ ܥܝܼܪܹ̈ܐ ܘܐ̄ܢܵܫܵܐ<EOS>ܒܝܵܘܡ̇ܐ ܕܐܵܬܹܿܐ ܚܲܬܼܢܵܐ ܫܒܼܝܼܚܵܐ ܠܲܡܕܼܵܢ ܟܠܵܐ<EOS>ܗܵܢܵܘ̇ ܫܠܵܡܵܐ ܕܠܲܝܬܿ ܒܹܗ ܢܸܟܼܠܵܐ ܘܠܵܐ ܣܸܢܐܬܼܵܐ<EOS>ܐܸܠܵܐ ܟܠܹܗ ܢܘܼܗܪܵܐ ܒܢܘܼܗܪܵܐ ܘܚܘܼܒܵܐ ܫܲܠܡܵܐ<EOS>ܛܘܼܒܼܵܘܗܝ ܠܐܲܝܢܵܐ ܕܝܵܗܹ̇ܒܼ ܫܠܵܡܵܐ ܒܚܘܼܒܵܐ ܠܐܲܚܘܼܗܝ<EOS>ܕܗܘ̤ܝܘܼ ܡܩܲܒܸܿܠ ܫܠܵܡܵܐ ܓܡܝܼܪܵܐ ܒܓܼܵܘ ܪܸܥܝܵܢܹܗ<EOS>ܫܠܵܡܵܐ ܐܝܼܬܼܵܘܗܝ ܫܡܹܗ ܕܲܡܫܝܼܚܵܐ ܡܫܲܝܸܢ ܟܠܵܐ<EOS>ܕܗܘ̤ܝܘܼ ܕܫܲܝܸܢ ܒܹܝܬܼ ܐܲܪ̈ܥܵܢܹܐ ܠܲܫܡܲܝܵܢܹ̈ܐ<EOS>ܛܘܼܒܼܵܘܗܝ ܠܐܲܝܢܵܐ ܕܫܲܝܸܢ ܠܸܒܹܿܗ ܒܥܸܕܼܵܢ ܐ̄ܪ̈ܵܙܹܐ<EOS>ܕܡܸܫܬܲܒܼܩܝܼܢ ܠܹܗ ܚܵܘܒܵܘ̈ܗܝ ܟܠܗܘܿܢ ܐܵܦ ܣܲܢ̈ܝܵܬܹܗ<EOS>ܗܵܪܟܵܐ ܙܵܕܹܩ ܠܡܸܥܗܲܕܼ ܡܸܠܬܼܵܐ ܡ̇ܪܵܢܵܝܬܵܐ<EOS>ܕܲܡܙܲܗܲܪ ܠܲܢ ܣܲܓܿܝܼܵܐܝܼܬܼ ܡܸܛܠ ܐܲܟܿܬܼܵܐ<EOS>ܐܸܢ ܠܲܡ ܬܸܬܿܕܿܟܲܪ ܕܐܲܚܝܼܕܼ ܐܲܚܘܼܟ ܐܲܟܬܼܵܐ ܒܠܸܒܹܿܗ<EOS>ܫܒܼܘܿܩ ܩܘܼܪܒܵܢܵܟ ܘܙܸܠ ܫܲܝܸܢܲܝܗܝ ܘܗܵܝܕܹܿܝܢ ܩܲܪܸܒܼ<EOS>ܙܸܠ ܫܲܝܸܢܲܝܗܝ ܠܐܲܚܘܼܟ ܠܘܼܩܕܼܵܡ ܡ̇ܪܲܢ ܐܸܡ݂ܲܪ<EOS>ܘܗܵܝܕܲܝܹܢ ܩܲܪܷܒܼ ܗܵܝ̇ ܕܸܒܼܚܬܼܵܐ ܕܲܡܩܲܪܸܒܼ ܐܲܢ̄ܬܿ<EOS>ܐܵܦܸܢ ܟܵܗܢܵܐ ܥܒܼܝܼܕܼ ܡܸܨܥܵܝܵܐ ܠܲܡܩܲܪܵܒܼܘܼ<EOS>ܐܸܠܵܐ ܒܫܵܠܡܘܼܬܼ ܟܠܹܗ ܥܲܡܵܐ ܢܸܗܘܸܐ ܡܩܲܪܸܒܼ<EOS>ܚܲܝܵܒܼ ܡܵܕܹܝܢ ܗܵܘ̇ ܕܲܡܩܲܪܸܒܼ ܗܵܢ ܩܘܼܪܒܵܢܵܐ<EOS>ܕܢܸܫܒܿܘܿܩ ܚܵܘ̈ܒܹܿܐ ܕܲܟܸ̈ܢܵܘܵܬܹܗ ܘܗܵܝܕܲܝܢ ܢܩܲܪܸܒܼ<EOS>ܐܸܢ ܕܹܝܢ ܪܲܚܝܼܩ ܗܵܘ̇ ܕܐܲܚܝܼܕܼ ܥܠܵܘܗܝ ܐܲܟܿܬܼܵܐ ܒܠܸܒܹܿܗ<EOS>ܢܸܫܒܿܘܿܩ ܚܵܘܒܵܘ̈ܗܝ ܩܕܼܵܡ ܐܲܠܵܗܵܐ ܒܝܲܕܼ ܪܸܥܝܵܢܹܗ<EOS>ܐܸܢ ܢܕܘܼܫ ܟܵܗܢܵܐ ܠܗܵܢ ܦܘܼܩܕܵܢܵܐ ܕܡ̇ܪܵܐ ܕܥܵܠܵܡܹ̈ܐ<EOS>ܢܸܕܲܥ ܗܵܢܵܐ ܕܠܲܝܬܿ ܠܹܗ ܨܠܘܿܬܹܿܐ ܘܠܵܐ ܩܘܼܪܒܵܢܵܐ<EOS>ܟܲܕܼ ܡܸܬܼܝܼܗܸܒܼ ܫܠܵܡܵܐ ܒܥܹܕܿܬܵܐ ܡܼܢ ܚܲܕܼ ܠܲܐ̄ܚܪܹܝܢ<EOS>ܩܵܪܹܝܢ ܣܸܦܪܵܐ ܕܲܬܼܪܹܝܢ ܫܡܵܗܹ̈ܐ ܕܚܲܝܹ̈ܐ ܘܡܝܼ̈ܬܹܐ<EOS>ܡܝܼ̈ܬܹܐ ܘܚܲܝܹ̈ܐ ܡܥܲܗܕܼܵܐ ܥܹܕܬܵܐ ܒܗܵܘ̇ ܥܸܕܼܢܵܐ<EOS>ܕܬܼܵܘܕܲܥ ܕܝܵܬܼܪܝܼܢ ܚܲܝܹ̈ܐ ܘܡܝܼ̈ܬܹܐ ܡܼܢ ܩܘܼܪܒܵܢܵܐ<EOS>ܘܡܲܩܸܦ ܥܲܡܵܐ ܕܲܚܠܵܦ ܟܠܗܘܿܢ ܩܵܬܼܘܿܠܝܼܩܹ̈ܐ<EOS>ܡܸܠܬܼܵܐ ܕܢܵܩ̇ܦܵܐ ܠܗܵܘ̇ ܕܐܲܟܼܪܸܙ ܣܸܦܪܵܐ ܕܐܸܬܼܩܪܝܼ<EOS>ܚܠܵܦ ܟܠ ܬܸܓܼܡܹ̈ܐ ܪܸܥ̣ܢܲܕܼܘ ܡܸܢܵܗ̇ ܕܥܹܕܲܬܼ ܩܘܼܕܼܫܵܐ<EOS>ܘܲܚܠܵܦ ܗܵܠܹܝܢ ܕܐܸܫܬܿܝܼܘ ܠܡܲܣܒܼܵܐ ܕܗܵܢ ܩܘܼܪܒܵܢܵܐ<EOS>ܕܲܚܠܵܦ ܗܵܠܹܝܢ ܘܲܚܠܵܦ ܥܲܒܼܕܲܝ̈ܟ ܕܲܒܼܟܼܠ ܐܲܬܲܪ<EOS>ܩܲܒܸܿܠ ܡ̇ܪܝܵܐ ܗܵܢ ܩܘܼܪܒܵܢܵܐ ܕܩܲܪܸܒܼ ܥܲܒܼܕܵܟ<EOS>ܩܵܥܹ̇ܐ ܡܸܟܹܿܝܠ ܟܵܪܘܿܙ ܥܹܕܿܬܵܐ ܘܡܲܪܬܸܿܐ ܠܟܼܠܢܵܫ<EOS>ܕܢܵܘܕܹܿܐ ܠܡܵܪܝܵܐ ܘܢܸܒܼܥܹܐ ܡܸܢܹܗ ܒܕܿܟܼܝܘܼܬܼ ܠܸܒܵܐ<EOS>ܩܘܼܡܘ ܠܲܡ ܫܲܦܝܼܪ ܚܘܼܪܘ ܒܡܲܕܿܥܲܝ̈ܟܿܘܿܢ ܒܲܕܼܡܸܣܬܲܥܪ̈ܵܢ<EOS>ܪܲܒܿܘܼ ܐ̄ܪܵܙܵܐ ܕܲܡܫܲܡܫܝܼܬܿܘܿܢ ܐܘܿ ܡ̇ܝ̈ܘܿܬܹܐ<EOS>ܐ̄ܪ̈ܵܙܹܐ ܕܚܝܼܠܹ̈ܐ ܗܵܐ ܡܸܬܼܩܲܕܼܫܝܼܢ ܒܐܝܼ̈ܕܲܝ ܟܵܗܢܵܐ<EOS>ܒܕܼܚܠܵܐ ܘܩܸܢܛܵܐ ܢܸܗܘܸܐ ܟܠܢܵܫ ܥܲܕܼ ܡܸܬܼܓܲܡܪܝܼܢ<EOS>ܟܵܗܢܵܐ ܒܲܠܚܘܿܕܼ ܩ̣ܪܸܒܼ ܡܼܢ ܟܲܕܿܘܼ ܠܲܡܨܲܠܵܝܘܼ<EOS>ܨܲܠܵܘ ܥܲܡܹܗ ܕܢܸܣܓܸܿܐ ܫܠܵܡܟܼܘܿܢ ܒܡܸܨܥܵܝܘܼܬܹܗ<EOS>ܐܲܪܟܸܿܢܘ ܠܐܲܪܥܵܐ ܚܝܵܪܵܐ ܕܥܲܝܼܢܹ̈ܐ ܕܠܸܒܵܘܵܬܼ̈ܟܼܘܿܢ<EOS>ܘܲܡܬܼܘܿܚܘ ܠܪܵܘܡ̇ܐ ܚܝܵܪܑܵܐ ܟܲܣܝܵܐ ܕܪ̈ܥܝܵܢܲܝܟܿܘܿܢ<EOS>ܘܒܲܙܗܝܼܪܘܼܬܼܵܐ ܒܥܵܘ ܘܐܸܬܼܟܲܫܲܦܘ ܠܐܲܠܵܗ ܟܠܵܐ<EOS>ܒܗܵܢ ܥܸܕܵܢܵܐ ܕܲܡܠܸܐ ܪܬܹܝܬܼܵܐ ܘܕܸܚܠܵܐ ܪܲܒܵܐ<EOS>ܘܐ̄ܢܵܫ ܠܵܐ ܢܲܡܪܲܚ ܠܲܡܡܲܠܵܠܘܼ ܡܸܠܬܼܵܐ ܒܦܘܼܡܹܗ<EOS>ܕܥܲܠ ܦܘܼܩܕܵܢܵܐ ܦܵܣ݁ܥ ܥܵܒܲ݁ܪ ܗܵܘ̇ ܕܲܡܡܲܠܸܠ<EOS>ܘܡܼܢ ܕܲܡܨܲܠܸܐ ܒܠܸܒܵܐ ܢܨܲܠܸܐ ܘܠܵܐ ܒܣܸܦ̈ܘܵܬܼܵܐ<EOS>ܘܲܒܼܪܸܥܝܵܢܵܐ ܢܸܒܼܥܸܐ ܪ̈ܲܚܡܹܐ ܘܠܵܐ ܒܠܸܫܵܢܵܐ<EOS>ܘܲܒܫܲܠܝܘܼܬܼܵܐ ܘܲܒܼܕܼܚܠܬܼܵܐ ܗ̤ܘܲܝܬܿܘܿܢ ܩܵܝ̇ܡܝܼܢ<EOS>ܕܗܵܐ ܥܲܡܲܢ ܗ̄ܘ̣ ܫܠܵܡܵܐ ܗܵܘ̇ ܕܲܪܲܒܿ ܡܼܢ ܟܠ ܡܲܕܲܥ<EOS>ܒܗܵܢ ܥܸܕܵܢܵܐ ܓܵܠܹ̇ܐ ܟܵܗܢܵܐ ܠܐ̄ܪ̈ܵܙܹܐ ܣܓܼܝܼܕܹ̈ܐ<EOS>ܘܲܠܫܘܿܫܸܦܵܐ ܕܲܠܥܸܠ ܡܸܢܗܘܿܢ ܠܲܣܛܲܪ ܫܵܕܹܐ<EOS>ܠܵܐ ܗܼ̄ܘܵܐ ܩܝܵܡܬܵܐ ܡܪܲܙܙܵܐ ܗܵܕܹܐ ܡܵܐ ܕܡܸܬܼܢܲܣܒܵܐ<EOS>ܒܕܼܵܐܦܠܵܐ ܟܹܐܦܵܐ ܥܒܸܕܵܢ ܩܝܵܡܬܵܐ ܐܸܬܼܥܲܓܿܠܲܬ̤ ܗ̄ܘܼܵܬܼ<EOS>ܒܵܬܼܵܪ ܩܝܵܡܬܵܐ ܐܲܪܚܼܡ ܥܲܓܸܿܠ ܥܝܼܪܵܐ ܠܟܹܐܦܵܐ<EOS>ܘܠܫܘܿܫܸܦܵܐ ܡܪܝܼܡܝܼܢ ܟܵܗܢܹ̈ܐ ܡܼܢ ܩܕܼܵܡ ܐ̄ܪܵܙܹܗ<EOS>ܗܵܝܕܲܝܹܢ ܟܵܗܢܵܐ ܩܕܼܵܡ ܟܠܡܸܕܹܿܡ ܠܥܲܡܵܐ ܡܒܲܪܸܟ<EOS>ܒܗܵܘ̇ ܩܵܢܘܿܢܵܐ ܕܒܹܗ ܠܡܗܲܝܡܢܹ̈ܐ ܡܲܫܡܲܥ ܩܵܠܹܗ<EOS>ܛܲܝܒܿܘܼܬܹܗ ܠܲܡ ܕܝܼܫܘܼܥ ܡܵܪܲܢ ܘܚܘܼܒܹܿܗ ܕܐܲܒܼܵܐ<EOS>ܘܫܘܬܵܦܘܼܬܼܵܐ ܕܪܘܼܚܵܐ ܕܩܘܼܕܼܫܵܐ ܬܸܗܘܸܐ ܥܲܡܲܢ<EOS>ܗܵܝ̇ ܛܲܝܒܲܘܼܬܼܵܐ ܕܝܲܗܼ̄ܒܼܠܲܢ ܡ̇ܪܲܢ ܒܝܲܕܼ ܡܹܐܬܼܝܼܬܹܗ<EOS>ܗܝ̤ ܬܸܬܸܿܠ ܠܲܢ ܓܲܠܝܘܼܬܼ ܐܲܦܹ̈ܐ ܩܕܼܵܡ ܪܲܒܿܘܼܬܹܗ<EOS>ܚܘܼܒܹܿܗ ܕܐܲܒܼܵܐ ܕܫܲܕܿܪ ܨܹܐܕܲܝܢ ܠܲܒܼܪܵܐ ܕܗܢܹܗ<EOS>ܗܘ̤ ܢܸܦܬܲܚ ܠܲܢ ܬܲܪܥܵܐ ܕܪ̈ܲܚܡܹܐ ܒܝܘܿܡ ܡܹܐܬܼܝܼܬܹܗ<EOS>ܫܵܘܬܵܦܘܼܬܼܵܐ ܕܪܘܼܚܵܐ ܕܩܘܼܕܼܫܵܐ ܕܠܵܗ̇ ܐܸܫܬܿܘܝܼܢܲܢ<EOS>ܗܝ̤ ܬܩܲܕܹܿܫ ܠܲܢ ܘܬܸܡܪܘܼܩ ܡܸܢܲܢ ܨܵܐܬܼܵܐ ܕܗܵܘܒܲܝ̈ܢ<EOS>ܗܵܝܕܲܝܹܢ ܡܥܲܬܸܿܕ ܒܲܙܗܝܼܪܘܼܬܼܵܐ ܠܥܲܡܵܐ ܘܐܸܡܲ݁ܪ<EOS>ܕܲܠܥܸܠ ܢܸܗܘܘܿܢ ܪܸ̈ܥܝܵܢܲܝܟܿܘܿܢ ܒܗܵܕܹܐ ܫܵܥܬܼܵܐ<EOS>ܐܲܝܟܵܐ ܕܝܵ̇ܬܸܒܼ ܡܲܠܟܵܐ ܡܫܝܼܚܵܐ ܡܼܢ ܝܲܡܝܼܢܵܐ<EOS>ܠܵܐ ܬܸܬܼܥܢܘܿܢ ܒܗܸܪܓܵܐ ܣܪܝܼܩܵܐ ܕܐܲܪ̈ܥܵܢܝܵܬܵܐ<EOS>ܚܘܼܪܘ ܒܗܵܘ̇ ܕܲܩܛܝܼܠ ܗܵܫܵܐ ܒܡܲܕܒܿܚܵܐ ܐ̄ܪܵܙܵܢܵܐܝܼܬܼ<EOS>ܕܝܵܬܹܿܒܼ ܒܪܵܘܡ̇ܐ ܘܒܼܵܥܹ̇ܐ ܪ̈ܲܚܡܹܐ ܥܲܠ ܚܲܛܝܹ̈ܐ<EOS>ܥܵܢܹ̇ܐ ܥܲܡܵܐ ܠܘܵܬܼܵܟ ܡ̇ܪܝܵܐ ܬܠܹܝܢ ܪܸ̈ܥܝܵܢܲܝܢ<EOS>ܐܲܠܵܗܵܐ ܐܲܒܼܵܐ ܘܐܝܼܣܚܵܩ ܘܝܲܥܩܘܿܒܼ ܡܲܠܟܵܐ ܡܫܲܒܿܚܵܐ<EOS>ܡܲܠܟܵܐ ܡܫܲܒܿܚܵܐ ܕܫܲܒܿܚܘܼܗܝ ܟܹܐܢܹ̈ܐ ܘܐܲܒܼܵܗܵܬܼܵܐ<EOS>ܘܐܸܫܬܿܒܲܚܘ ܒܹܗ ܘܒܹܗܘ ܡܫܲܒܿܚܝܼܢ ܕܠܵܐ ܫܘܼܠܵܡܵܐ<EOS>ܡ̇ܘܣܸܦ ܟܵܗܢܵܐ ܕܗܵܢ ܩܘܼܪܒܵܢܵܐ ܡܩܲܒܿܠܵܐ ܘܕܲܟܼܝܵܐ<EOS>ܗܵܐ ܡܸܬܼܩܲܪܲܒܼ ܠܡܵܪܝܵܐ ܡܵܪܵܐ ܕܪܵܘܡܵܐ ܘܥܘܼܡܩܵܐ<EOS>ܗܵܢܵܘ̇ ܡܵܪܵܐ ܕܫܲܩ݂ܲܠ ܘܫܵܩܹ̇ܠ ܚܛܝܼܬܹܗ ܕܥܵܠܡܵܐ<EOS>ܡܸܬܿܕܲܒܲܚ ܗܵܫܵܐ ܕܠܲܚܛܵܗܲܝ̈ܟܿܘܿܢ ܢܸܥܛܸܐ ܘܢܸܫܒܿܘܿܩ<EOS>ܗܵܐ ܡܸܬܼܩܲܪܲܒܼ ܚܠܵܦ ܡܲܠܲܐܟܹ̈ܐ ܘܲܒܼܢܲܝ̈ܢܵܫܵܐ<EOS>ܕܟܼܠܗܘܿܢ ܒܲܚܕܼܵܐ ܢܸܬܼܒܲܣܡܘܼܢ ܒܹܗ ܒܦܲܓܼܪܵܐ ܘܢܲܦܫܵܐ<EOS>ܗܵܐ ܡܸܬܼܩܲܪܲܒܼ ܚܠܵܦ ܚܲܛܝܹ̈ܐ ܘܲܚܠܵܦ ܟܹܐܢܹ̈ܐ<EOS>ܕܢܸܬܼܚܲܣܘܿܢ ܒܹܗ ܡܼܢ ܟܘܼ̈ܡܵܬܼܵܐ ܕܲܚܛܵܗܲܝ̈ܗܘܿܢ<EOS>ܗܵܐ ܡܸܬܼܩܲܪܲܒܼ ܚܠܵܦ ܥܲܢܝܼ̈ܕܹܐ ܘܲܚܠܵܦ ܚܲܝܹ̈ܐ<EOS>ܕܪ̈ܲܚܡܹܐ ܢܸܫܟܿܚܘܼܢ ܒܲܕܼܒܼܝܼܚܘܼܬܹܗ ܟܠܗܘܿܢ ܥܲܡܡܹ̈ܐ<EOS>ܗܵܐ ܡܸܬܼܩܲܪܲܒܼ ܠܐܲܠܵܗ ܟܠܵܐ ܐܲܝܟ ܪܲܗܒܼܘܿܢܵܐ<EOS>ܕܲܢܫܵܘܙܸܒܼ ܠܲܢ ܡܼܢ ܬܲܫܢܝܼܩܵܐ ܕܲܒܼܓܹܗܲܢܵܐ<EOS>ܥܵܢܹ̇ܐ ܥܲܡܵܐ ܝܵܐܹ̇ܐ ܘܙܵܕܸܩ ܘܫܵܘܹ̇ܐ ܘܲܦܐܹܐ<EOS>ܠܲܡܩܲܪܵܒܼܘܼ ܗܵܢ ܩܘܼܪܒܵܢܵܐ ܚܠܵܦ ܟܠ ܒܸܪ̈ܝܵܢ<EOS>ܫܵܠܹ̇ܐ ܡܸܟܹܿܝܠ ܡܠܹܗ ܓܘܼܫܡܵܐ ܥܹܕܿܬܵܢܵܝܵܐ<EOS>ܘܓܼܵܥܹ̇ܐ ܟܠܢܵܫ ܠܲܡܨܲܠܵܝܘܼ ܠܵܒܵܢܵܐܝܼܬܼ<EOS>ܟܵܗܢܹ̈ܐ ܫܵܠܹ̇ܝܢ ܘܲܡܫܲܡܵܢܹ̈ܐ ܒܫܸܬܼܩܵܐ ܩܵܝܡܝܼܢ<EOS>ܥܲܡܵܐ ܟܠܹܗ ܢܝܼܚ ܘܲܡܫܲܝܲܢ ܫܲܟܿܘܼܬܼ ܘܲܒܼܗܝܼܠ<EOS>ܡܲܕܼܒܿܚܵܐ ܒܗܸܕܼܪܵܐ ܡܟܲܠܲܠ ܩܵܐܹ̇ܡ ܘܲܒܼܬܸܫܒܵܘܿܚܬܵܐ<EOS>ܘܲܠܥܸܠ ܡܸܢܹܗ ܣܒܲܪܬܼܵܐ ܕܚܲܝܹ̈ܐ ܘܩܲܝܣܵܐ ܣܓܼܝܼܕܼܵܐ<EOS>ܐ̄ܪ̈ܵܙܹܐ ܣܕܼܝܼܪܝܼܢ ܦܹܝܪ̈ܡܹܐ ܡܲܥ̄ܛܪܝܼܢ ܫܪ̈ܵܓܹܐ ܡܲܢ̄ܗܪܝܼܢ<EOS>ܘܲܡܫܲܡܫܵܢܹ̈ܐ ܡܪܲܚܦܝܼܢ ܘܡܲܟܼܫܝܼܢ ܒܲܕܼܡܘܼܬܼ ܥܝܼܪܹ̈ܐ<EOS>ܫܸܠܝܵܐ ܕܥܲܡܝܼܩ ܫܲܝܢܵܐ ܕܲܒܼܗܝܼܠ ܫܪܸܐ ܒܗܵܘ̇ ܐܲܬܼܪܵܐ<EOS>ܙܝܼܘܵܐ ܘܫܘܼܒܼܚܵܐ ܗܸܕܪܵܐ ܘܥܘܼܫܢܵܐ ܡܠܸܐ ܘܲܡܫܲܦܲܥ<EOS>ܦܵܬܲܚ ܦܘܼܡܹܗ ܠܸܫܵܢ ܥܹܕܿܬܵܐ ܟܵܗܢܵܐ ܙܲܗܝܵܐ<EOS>ܘܥܲܡ ܐܲܠܵܗܵܐ ܒܐ̄ܪܵܙܵܐ ܡܡܲܠܸܠ ܐܲܝܟ ܒܲܝܬܵܝܵܐ<EOS>ܬܵܢܹ̇ܐ ܫܘܼܒܼܚܵܐ ܕܗܵܝ̇ ܐܝܼܬܼܘܼܬܼܵܐ ܕܠܵܐ ܡܸܬܿܕܲܪܟܵܐ<EOS>ܕܐܝܼܬܹܝܗ̇ ܥܸܠܬܼܵܐ ܕܡܸܬܼܝܲܕܼܥܵܢܹ̈ܐ ܘܡܸܬܼܪ̈ܲܓܼܫܢܹܐ<EOS>ܕܠܵܐ ܡܸܬܿܕܲܪܟܵܐ ܘܠܵܐ ܡܸܬܼܒܲܨܝܵܐ ܘܠܵܐ ܡܸܬܼܥܲܩܒܼܵܐ<EOS>ܘܠܵܐ ܡܸܬܼܝܲܕܼܥܵܐ ܡܼܢ ܦܲܓܼܪ̈ܵܢܹܐ ܘܠܵܐ ܡܼܢ ܥܝܼܪܹ̈ܐ<EOS>ܚܕܼܵܐ ܐܘܼܣܝܼܵܐ ܚܕܼܵܐ ܡ̇ܪܘܼܬܼܵܐ ܚܲܕܼ ܫܘܼܠܛܵܢܵܐ<EOS>ܚܲܕܼ ܨܸܒܼܝܵܢܵܐ ܕܠܵܐ ܡܸܫܬܲܚܠܲܦ ܡܼܢ ܡ̇ܐ ܕܐܝܼܬܼܵܘܗܝ<EOS>ܚܲܕܼ ܒܵܪܘ̇ܝܵܐ ܕܐܲܬܼܩܸܢ ܒܪܸܡܙܹܗ ܪܵܘܡ̇ܐ ܘܥܘܼܡܩܵܐ<EOS>ܘܠܲܫܡܹܗ ܡܫܲܒܿܚܝܼܢ ܥܝܼܪܹ̈ܐ ܒܪܵܘܡ̇ܐ ܘܐ̄ܢܵܫܵܐ ܒܥܘܼܡܩܵܐ<EOS>ܚܲܕܼ ܐܵܠܵܗܵܐ ܕܲܒܼܝܲܕܼ ܡܘܼܫܹܐ ܫܵܘܕܲܥ ܕܐܝܼܬܼܵܘܗܝ<EOS>ܘܒܼܝܼܫܘܿܥ ܡ̇ܪܲܢ ܓܼܠܵܐ ܘܚܵܘܝܼ ܠܲܢ ܬܠܝܼܬܼܵܝܘܼܬܹܗ<EOS>ܬܠܵܬܼܵܐ ܩܢܘܿܡܹ̈ܐ ܝܸܠܦܲܬ̤ ܥܹܕܼܬܵܐ ܡܼܢ ܦܵܪܘܿܩܲܢ<EOS>ܐܲܒܼܵܐ ܘܲܒܼܪܵܐ ܘܪܘܼܚܵܐ ܕܩܘܼܕܼܫܵܐ ܚܕܼܵܐ ܐܝܼܬܼܘܼܬܼܵܐ<EOS>ܬܠܵܬܼܵܐ ܒܢܘܿܡܹ̈ܐ ܕܠܲܝܬܿ ܒܗܘܿܢ ܕܩܲܕܼܝܼܡ ܘܲܐ̄ܚܪܵܝ ܠܚܲܒܼܪܹܗ<EOS>ܘܠܲܝܬܿ ܦܘܼܪܫܵܢܵܐ ܐܸܠܵܐ ܒܲܠܚܘܿܕܼ ܒܕܼܝܼ̈ܠܵܝܵܬܼܵܐ<EOS>ܐܲܒܼܵܗܘܼܬܼܵܐ ܘܝܼܠܝܼܕܼܘܼܬܼܵܐ ܘܢܵܦܘܿܩܘܼܬܼܵܐ<EOS>ܚܲܕܼ ܨܸܒܼܝܵܢܵܐ ܚܕܼܵܐ ܬܸܫܒܿܘܿܚܬܵܐ ܚܕܼܵܐ ܡ̇ܪܘܼܬܼܵܐ<EOS>ܐ̄ܪܵܙܵܐ ܕܟܼܠܹܗ ܓܢܝܼܙ ܘܲܡܣܲܬܲܪ ܘܲܟܼܣܸܐ ܡܼܢ ܟܠ<EOS>ܘܓܼܵܗ̇ܪܝܼܢ ܥܝܼܪܹ̈ܐ ܠܡܸܬܼܒܲܩܵܝܘܼ ܒܓܼܢܝܼܙܘܼܬܹܗ<EOS>ܡܲܩܸܦ ܟܵܗܢܵܐ ܕܟܼܠܗܘܿܢ ܥܝܼܪܹ̈ܐ ܒܕܼܚܠܵܐ ܩܵܝ̇ܡܝܼܢ<EOS>ܠܲܡܫܲܒܵܚܘܼ ܠܐܲܒܼܵܐ ܘܲܒܼܪܵܐ ܘܪܘܼܚܵܐ ܕܩܘܼܕܼܫܵܐ<EOS>ܡܲܠܲܐܟܹ̈ܐ ܬܘܼܒܼ ܣܸܓܼܕܲܬܼܵܐ ܡܩܲܪܒܼܝܼܢ ܠܗܵܝ̇ ܪܲܒܿܘܼܬܼܵܐ<EOS>ܘܪܲܒܲܝ ܚܲܝܠܹ̈ܐ ܫܘܼܒܼܚܵܐ ܡܲܣܩܝܼܢ ܐܲܡܝܼܢܵܐܝܼܬܼ<EOS>ܟܪ̈ܘܿܒܹܿܐ ܡܗܲܠܠܝܼܢ ܣܪ̈ܵܦܹܐ ܡܩܲܕܿܫܝܼܢ ܒܩܘܼܕܵܫܲܝ̈ܗܘܿܢ<EOS>ܘܫܲܠܝܼܛܵܢܹ̈ܐ ܘܡ̇ܪ̈ܵܘܵܬܼܵܐ ܒܗܘܼܠܵܠܲܝ̈ܗܘܿܢ<EOS>ܟܠܗܘܿܢ ܒܲܚܕܼܵܐ ܩܵܥܹ̇ܝܢ ܘܐܵܡ̇ܪܝܼܢ ܗܵܢܵܐ ܠܗܵܢܵܐ<EOS>ܘܥܵܢܹ̇ܐ ܥܲܡܵܐ ܩܲܕܼܝܼܫ ܡ̇ܪܝܵܐ ܕܲܫܪܸܐ ܒܢܘܼܗܪܵܐ<EOS>ܩܲܕܿܝܼܫ ܩܲܕܼܝܼܫ ܩܲܕܿܝܼܫ ܡ̇ܪܝܵܐ ܥܵܢܹ̇ܐ ܥܲܡܵܐ<EOS>ܕܲܡܠܹܝܢ ܫܡܲܝܵܐ ܘܐܲܪܥܵܐ ܟܠܵܗ̇ ܡܼܢ ܬܸܫ̈ܒܿܚܵܬܹܗ<EOS>ܩܥܵܬܼܵܐ ܕܩܲܕܼܝܼܫ ܬܠܵܬܼ ܙܲܒܼ̈ܢܵܬܼܵܐ ܗܵܕܹܐ ܡܣܲܟܼܠܵܐ<EOS>ܗܵܝ̇ ܕܹܝܢ ܕܡ̇ܪܝܵܐ ܕܚܲܕܼܘ ܟܝܵܢܵܐ ܕܐܝܼܬܼܝܵܐ ܡܫܵܘܕܿܥܵܐ<EOS>ܩܲܕܼܿܝܼܫ ܐܲܒܼܵܐ ܩܢܸܐ ܕܝܼܠܵܝܬܵܐ ܕܐܲܒܼܵܗܘܼܬܼܵܐ<EOS>ܕܐܝܼܬܼܵܘܗܝ ܥܸܠܬܼܵܐ ܐܵܦ ܝܵܠܘܿܕܵܐ ܘܠܵܐ ܝܼܠܝܼܕܼܵܐ<EOS>ܩܲܕܿܝܼܫ ܗ̄ܘ̣ ܒܪܵܐ ܩܢܸܐ ܕܝܼܠܵܝܬܵܐ ܕܝܼܠܝܼܕܼܘܼܬܼܵܐ<EOS>ܕܡܸܢܹܗ ܕܐܲܒܼܵܐ ܝܼܠܝܼܕܼ ܡܸܡܬܼܘܿܡ ܕܠܵܐ ܫܘܼܪܵܝܵܐ<EOS>ܩܲܕܝܼܫ ܪܘܼܚܵܐ ܩܢܸܐ ܕܝܼܠܵܝܬܵܐ ܕܢܵܦܘܿܩܘܼܬܼܵܐ<EOS>ܕܡܸܢܹܗ ܕܐܲܒܼܵܐ ܢܵܦܹ̇ܩ ܘܐܝܼܬܼܵܘܗܝ ܠܥܸܠ ܡܼܢ ܙܲܒܼܢܹ̈ܐ<EOS>ܒܗܵܠܹܝܢ ܩܵܥ̇ܝܵܐ ܟܠܵܗ̇ ܥܹܕܿܬܵܐ ܘܦܵܢ̇ܝܵܐ ܠܫܸܠܝܵܐ<EOS>ܘܡܲܩܸܦ ܟܵܗܢܵܐ ܠܡܸܬܼܥܢܵܝܘܼ ܥܲܡ ܐܲܠܵܗܵܐ<EOS>ܡ̇ܘܕܼܵܐ ܠܪ̈ܲܚܡܹܐ ܘܲܠܛܲܝܒܿܘܼܬܼܵܐ ܕܐܸܣܬܲܥܪܲܬ̤ ܒܲܢ<EOS>ܒܚܲܕܼ ܓܸܠܝܵܢܹܗ ܕܡܸܠܬܼܵܐ ܕܐܸܬܼܓܿܠܝܼ ܒܦܲܓܼܪܵܐ ܕܡܸܢܲܢ<EOS>ܦܲܓܼܪܵܐ ܕܡܸܢܲܢ ܢܸܣܲܒܼ ܒܵܪܘܿܝܵܐ ܣܓܼܝܼܕܼ ܐܝܼܩܵܪܹܗ<EOS>ܕܲܢܚܲܕܹܿܬܼ ܒܹܗ ܨܲܠܡܹܗ ܕܐܵܕܼܵܡ ܕܲܒܼܠܼܝܼ ܘܐܲܫܚܸܬܼ<EOS>ܗܲܝܟܿܠܵܐ ܡܠܝܼܠܵܐ ܒܼܢܵܐ ܪܘܼܚ ܩܼܕܕܼܫܵܐ ܒܥܘܼܒܵܗ̇ ܕܲܡܪܝܲܡ<EOS>ܒܝܲܕܼ ܨܸܒܼܝܵܢܵܐ ܬܠܝܼܬܼܵܝܘܼܬܼܵܐ ܟܠܵܗ̇ ܢܸܩܦܲܬ̤<EOS>ܐܸܬܿܬܿܣܝܼܡ ܒܐܘܿܪܝܵܐ ܘܐܸܬܼܟܿܪܸܟ ܒܪ̈ܘܼܩܥܹܐ ܐܲܝܟ ܒܲܪܢܵܫܵܐ<EOS>ܘܫܲܒܿܚܘܼܗܝ ܥܝܼܪܹ̈ܐ ܒܗܘܼܠܵܠܲܝ̈ܗܘܿܢ ܐܲܝܟ ܐܲܠܵܗܵܐ<EOS>ܩܲܪܸܒܼ ܕܸܒܼܚܹ̈ܐ ܢܵܡܘܿܣܵܐܝܼܬܼ ܐܲܝܟ ܒܲܪܢܵܫܵܐ<EOS>ܘܩܲܒܸܿܠ ܣܸܓܼܕܿܬܼܵܐ ܡܼܢ ܦܵܪ̈ܣܵܝܹܐ ܐܲܝܟ ܐܲܠܵܗܵܐ<EOS>ܛܲܥܼܢܹܗ ܫܸܡܥܘܿܢ ܠܥܸܠ ܡܼܢ ܕܪ̈ܵܥܵܘܗܝ ܐܲܝܟ ܒܲܪܢܵܫܵܐ<EOS>ܘܫܲܡܗܹܗ ܚܢܵܢܵܐ ܕܚܵܐܹ̇ܢ ܟܠܵܐ ܐܲܝܟ ܐܲܠܵܗܵܐ<EOS>ܢܵܡܘܿܣܵܐ ܢܼܛܲܪ ܡܫܲܡܠܝܵܐܝܼܬܼ ܐܲܝܟ ܒܲܪܢܵܫܵܐ<EOS>ܘܝܲܗ̣̄ܒܼ ܢܵܡܘܿܣܵܐ ܚܲܕܼܬܼܵܐ ܕܝܼܠܹܗ ܐܲܝܟ ܐܲܠܵܗܵܐ<EOS>ܥ̣ܡܲܪ ܗܼ̄ܘܵܐ ܒܝܘܿܪܕܢܵܢ ܡܼܢ ܝܘܿܚܲܢܵܢ ܐܲܝܟ ܒܲܪܢܵܫܵܐ<EOS>ܘܐܸܬܼܦܬܲܚ ܫܡܲܝܵܐ ܠܐܝܼܩܵܪ ܥܡܵܕܹܗ ܐܲܝܟ ܐܲܠܵܗܵܐ<EOS>ܥܲܠ̣ ܠܡܸܫܬܿܘܼܬܼܵܐ ܕܩܵܛܢܹܐ ܡܕܝܼܢ̄ܬܵܐ ܐܲܝܟ ܒܲܪܢܵܫܵܐ<EOS>ܘܫܲܚܠܸܦ ܡܲܝܵ̈ܐ ܘܲܗܘ̤ܵܘ ܚܲܡܪܵܐ ܐܲܝܟ ܐܲܠܵܗܵܐ<EOS>ܨܵܡ ܗ̄ܘܼܵܐ ܒܚܘܼܪܒܵܐ ܐܲܪܒܿܥܝܼܢ ܝܵܘܡܝܼ̈ܢ ܐܲܝܟ ܒܲܪܢܵܫܵܐ<EOS>ܘܲܢܚܸܬܼܘ ܥܝܼܪܹ̈ܐ ܕܲܢܫܲܡܫܘܼܢܵܝܗܝ ܐܲܝܟ ܐܲܠܗܵܐ<EOS>ܕܡܸܟ ܒܲܣܦܝܼܢ̄ܬܵܐ ܥܲܡ ܬܲܠܡܝܼܕܼܵܘ̈ܗܝ ܐܲܝܟ ܒܲܪܢܵܫܵܐ<EOS>ܘܲܟܼܐܵܐ ܒܪܘܼܚܵܐ ܘܫܵܠܝܼ ܠܝܲܡܵܐ ܐܲܝܟ ܐܲܠܵܗܵܐ<EOS>ܚ̣ܙܲܩ ܗ̄ܘ̣ܵܐ ܘܫܲܢܝܼ ܠܐܲܬܼܪܵܐ ܚܘܼܪܒܵܐ ܐܲܝܟ ܒܲܪܢܵܫܵܐ<EOS>ܘܫܲܪܬܲܚ ܠܲܚܡܵܐ ܘܣܲܒܲܥ ܐܲܠܦܹ̈ܐ ܐܲܝܟ ܐܲܠܵܗܵܐ<EOS>ܐܸܟܸܿܠ̣ ܘܐܸܫܬܿܝܼ ܘܗܲܠܸܟ ܘܲܠܼܐܝܼ ܐܲܝܟ ܒܲܪܢܵܫܵܐ<EOS>ܘܲܪܕܲܦ ܫܹܐܕܹ̈ܐ ܒܡܸܠܲܬܼ ܦܘܼܡܹܗ ܐܲܝܟ ܐܲܠܵܗܵܐ<EOS>ܨܲܠܝܼ ܘܲܫܗ݂ܲܪ ܘܐܵܘܕܿܝܼ ܘܲܣܓܸܕܼ ܐܲܝܟ ܒܲܪܢܵܫܵܐ<EOS>ܘܲܫܒ݂ܲܩ ܚܵܘ̈ܒܹܿܐ ܘܚܲܣܝܼ ܚܛܵܗܹ̈ܐ ܐܲܝܟ ܐܲܠܵܗܵܐ<EOS>ܫܐܸ݂ܠ ܗ̄ܘܼܵܐ ܡܲܝܵ̈ܐ ܡܼܢ ܫܵܡܪܵܝܬܵܐ ܐܲܝܟ ܒܲܪܢܵܫܵܐ<EOS>ܘܲܓܼܠܵܐ ܘܒܲܕܸܿܩ ܠܲܣܬܼܝܼܪ̈ܵܬܼܵܗ̇ ܐܲܝܟ ܐܲܠܵܗܵܐ<EOS>ܐܸܣܬܿܡܸܟ ܒܒܲܝܬܹܿܗ ܕܲܦܪܝܼܫܵܝܵܐ ܐܲܝܟ ܒܲܪܢܵܫܵܐ<EOS>ܘܲܠܚܲܛܵܝܬܵܐ ܫܒ݂ܲܩ ܠܵܗ̇ ܚܛܗܹ̈ܝܗ̇ ܐܲܝܟ ܐܲܠܵܗܵܐ<EOS>ܣܠܸܩ̣ ܠܛܘܼܪ ܬܵܒܼܘܿܒܼ ܥܲܡ ܬܲܠܡܝܼܕܼܵܘ̈ܗܝ ܐܲܝܟ ܒܲܪܢܵܫܵܐ<EOS>ܘܲܠܥܹܢܲܝܗܘܿܢ ܓܠܵܐ ܬܸܫܒܿܘܿܚܬܹܿܗ ܐܲܝܟ ܐܲܠܵܗܵܐ<EOS>ܕܲܡܲܥ ܘܲܒܼܟܼܵܐ ܥܲܠ ܠܵܥܵܙܲܪ ܐܲܝܟ ܒܲܪܢܵܫܵܐ<EOS>ܘܲܩܪ̣ܵܝܗܝ ܘܲܢܦ݂ܲܩ ܒܚܲܝܠܹܗ ܪܲܒܵܐ ܐܲܝܟ ܐܲܠܵܗܵܐ<EOS>ܪܟܸܒܼ ܥܲܠ ܥܝܼܠܵܐ ܘܥܲܠܼ ܠܐܘܿܪܸܫܠܸܡ ܐܲܝܟ ܒܲܪܢܵܫܵܐ<EOS>ܘܩܲܠܣܘܼܗܝ ܫܲܒܼܪܹ̈ܐ ܒܐܘܿܫܲܥܢܲܝ̈ܗܘܿܢ ܐܲܝܟ ܐܲܠܵܗܵܐ<EOS>ܩ̣ܪܸܒܼ ܨܹܝܕܼ ܬܹܬܵܐ ܘܚܵܘܝܼ ܕܲܟܼܦܸܟ ܐܲܝܟ ܒܲܪܢܵܫܵܐ<EOS>ܘܐܵܘܒܿܫܵܗ̇ ܡ̣ܢ ܫܹܠܝ ܚܲܝܠܹܗ ܐܲܠܵܗܵܐ<EOS>ܐܲܫܝܼܛ ܪ̈ܓܼܠܹܐ ܕܲܬܼܪܸܥܣܲܪܬܹܿܗ ܐܲܝܟ ܒܲܪܢܵܫܵܐ<EOS>ܘܫܲܡܲܗ ܢܲܦܫܹܗ ܡ̇ܪܵܐ ܘܪܲܒܵܐ ܐܲܝܟ ܐܲܠܵܗܵܐ<EOS>ܐܸܟܸܿܠܼ ܦܸܨܚܵܐ ܢܵܡܘܿܣܵܝܵܐ ܐܲܝܟ ܒܲܪܢܵܫܵܐ<EOS>ܘܦܲܪܣܝܼ ܢܸܟܼܠܹܗ ܕܲܣܟܲܪܝܘܿܛܵܐ ܐܲܝܟ ܐܲܠܵܗܵܐ<EOS>ܨܲܠܝܼ ܘܲܕܼܥܸܬܼ ܒܥܸܕܵܢ ܚܲܫܹܗ ܐܲܝܟ ܒܲܪܢܵܫܵܐ<EOS>ܘܐܲܙܝܼܥ ܘܐܲܪܗܸܒܼ ܠܗܵܢ̇ܘܿܢ ܕܐܲܚܕܿܘܼܗܝ ܐܲܝܟ ܐܲܠܵܗܵܐ<EOS>ܠܲܒܼܟܼܘܼܗܝ ܕܲܚܫܹ̈ܐ ܘܐܸܣܲܪܘ ܐܝܼܕܼܵܘ̈ܗܝ ܐܲܝܟ ܒܲܪܢܵܫܵܐ<EOS>ܘܐܲܣܝܼ ܠܐܸܕܵܢܵܐ ܕܲܦܣ݂ܲܩ ܫܸܡܥܘܿܢ ܐܲܝܟ ܐܲܠܵܗܵܐ<EOS>ܩܵܡܼ ܒܹܝܬܼ ܕܝܼܢܵܐ ܘܣܲܝܒܲܪ ܒܸܙܚܵܐ ܐܲܝܟ ܒܲܪܢܵܫܵܐ<EOS>ܘܒܕܹܿܩ ܕܲܥܬܼܝܼܕܼ ܕܢܹܐܬܸܐ ܒܫܘܼܒܼܚܵܐ ܐܲܠܵܗܵܐ<EOS>ܛܥ̣ܢ ܠܲܨܠܝܼܒܹܗ ܠܥܸܠ ܡܼܢ ܟܲܬܼܦܹܐ ܐܲܝܟ ܒܲܪܢܵܫܵܐ<EOS>ܘܲܓܼܠ̣ܵܐ ܘܒܲܕܸܿܩ ܚܘܼܪܒܵܗ̇ ܕܨܸܗܝܘܿܢ ܐܲܝܟ ܐܲܠܵܗܵܐ<EOS>ܐܸܬܿܬܿܠܝܼ ܒܩܲܝܣܵܐ ܘܣܲܝܒܲܪ ܚܲܫܵܐ ܐܲܝܟ ܒܲܪܢܵܫܵܐ<EOS>ܘܐܲܙܝܼܥ ܠܐܲܪܥܵܐ ܘܐܲܚܫܸܟ ܠܫܸܡܫܵܐ ܐܲܝܟ ܐܲܠܵܗܵܐ<EOS>ܐܸܬܼܩܲܒܲܥܘ ܒܹܗ ܨܸܨܹ̈ܐ ܒܦܲܓܼܪܹܗ ܐܲܝܟ ܒܲܪܢܵܫܵܐ<EOS>ܘܲܦܼܬܲܚ ܩܲܒܼܪܹ̈ܐ ܘܐܲܚܝܼ ܠܡܝܼܬܹ̈ܐ ܐܲܝܟ ܐܲܠܵܗܵܐ<EOS>ܩܥܼܵܐ ܒܲܙܩܝܼܦܵܐ ܐܲܠܵܗܝ ܐܲܠܵܗܝ ܐܲܝܟ ܒܲܪܢܵܫܵܐ<EOS>ܘܲܠܓܲܝܵܣܵܐ ܡܼܠܲܟ ܦܲܪܕܲܝܣܵܐ ܐܲܝܟ ܐܲܠܵܗܵܐ<EOS>ܐܸܬܿܬܿܪܲܥ ܣܸܓܕܹܗ ܒܝܲܕܼ ܠܘܿܟܵܝܬܵܐ ܐܲܝܟ ܒܲܪܢܵܫܵܐ<EOS>ܘܲܨܪܵܐ ܪܸܡܙܹܗ ܠܐܲܦܲܝ̈ ܬܲܪܥܵܐ ܐܲܝܟ ܐܲܠܵܗܵܐ<EOS>ܚܲܢܛܘܼܗܝ ܠܦܲܓܼܪܹܗ ܘܐܸܬܼܩܒܲܪ ܒܐܲܪܥܵܐ ܐܲܝܟ ܒܲܪܢܵܫܵܐ<EOS>ܘܐܲܩܝܼܡ ܠܗܲܝܟܿܠܹܗ ܒܚܲܝܠܹܗ ܪܲܒܵܐ ܐܲܝܟ ܐܲܠܵܗܵܐ<EOS>ܩܵܝܘܝܼ ܒܩܲܒܼܪܵܐ ܬܠܵܬܼܵܐ ܝܵܘܡܝܼ̈ܢ ܐܲܝܟ ܒܲܪܢܵܫܵܐ<EOS>ܘܫܲܒܿܚܘܼܗܝ ܥܝܼܪܹ̈ܐ ܒܗܘܼܠܵܠܲܝ̈ܗܘܿܢ ܐܲܝܟ ܐܲܠܵܗܵܐ<EOS>ܐܸܡܲ݁ܪ ܕܩܲܒܸܿܠ ܟܠ ܫܘܼܠܛܵܢܝܼ̈ܢ ܐܲܝܟ ܒܲܪܢܵܫܵܐ<EOS>ܘܲܡܠܲܟ ܕܥܲܡܲܢ ܐܝܼܬܼܵܘܗܝ ܠܥܵܠܲܡ ܐܲܝܟ ܐܲܠܵܗܵܐ<EOS>ܦܲܩ݂ܲܪ ܠܲܬܼܐܘܿܡ̇ܐ ܠܡܸܓܲܫ ܕܲܦܢܹܗ ܐܲܝܟ ܒܲܪܢܵܫܵܐ<EOS>ܘܝܲܗ̣̄ܒܼ ܠܗܘܿܢ ܪܘܼܚܵܐ ܪܲܗܒܼܘܢܵܐܝܼܬܼ ܐܲܝܟ ܐܲܠܵܗܵܐ<EOS>ܐܸܟܲܠܼ ܘܐܸܫܬܿܝܼ ܒܵܬܲܪ ܩܝܵܡܬܹܿܗ ܐܲܝܟ ܒܲܪܢܵܫܵܐ<EOS>ܘܲܣܠܸ݂ܩ ܠܪܵܘܡܵܐ ܘܫܲܕܲܪ ܪܘܼܚܵܐ ܐܲܝܟ ܐܲܠܵܗܵܐ<EOS>ܗܵܕܹܐ ܗ̄ܝܼ ܡܸܟܹܿܝܠ ܬܵܘܕܿܝܼܬܼ ܫܠܝܼܚܹ̈ܐ ܘܐܲܒܼܵܗܗ̈ܬܼܵܐ<EOS>ܘܟܼܠ ܕܠܵܐ ܫܵܠܹ̇ܡ ܠܗܲܝܡܵܢܘܼܬܼܗܘܿܢ ܠܲܝܬܿ ܠܹܗ ܣܲܒܼܪܵܐ<EOS>ܗܵܢܵܘ̇ ܫܪܵܪܵܐ ܕܐܲܟܼܪܸܙܘ ܘܐܲܠܸܦܘ ܐܲܒܼܵܗ̈ܬܼܵܐ<EOS>ܐܵܘܕܵܘ ܥܲܡܗܘܿܢ ܕܬܸܣܒܼܘܼܢ ܚܲܝܹ̈ܐ ܠܵܐ ܡ̇ܝܘܿܬܬܹ̈ܐ<EOS>ܚܼܙܲܩ ܡܼܢ ܠܘܵܬܲܢ ܡ̇ܪܲܢܝܼܫܘܿܥ ܠܐܲܬܼܪܵܐ ܕܕܲܠܥܸܠ<EOS>ܕܲܒܼܡܹܐܬܝܼܬܹܗ ܢܲܣܩܲܢ ܥܲܡܹܗ ܠܡܲܠܟܿܘܼܬܼ ܪܵܘܡ̇ܐ<EOS>ܘܡܸܛܠ ܕܐܸܙܲܠ ܠܐܲܬܼܪܵܐ ܕܪܲܚܝܼܩ ܡܼܢ ܝܼܕܲܥܬܲܢ<EOS>ܨܒܼܵܐ ܕܲܢܒܲܝܐܲܢ ܒܦܲܓܼܪܹܗ ܘܲܕܿܡܹܗ ܥܲܕܼ ܡܹܐܬܼܝܼܬܹܗ<EOS>ܘܒܲܕܼܠܵܐ ܡܲܨܝܵܐ ܕܦܲܓܼܪܹܗ ܘܲܕܼܡܹܗ ܢܸܬܸܿܠ ܠܥܹܕܿܬܹܿܗ<EOS>ܦܩ݂ܲܕܼ ܠܲܢ ܕܢܸܥܒܿܕܼܝܼܘܗܝ ܠܐ̄ܪܵܙܵܐ ܗܵܢܵܐ ܒܠܲܚܡܵܐ ܘܚܲܡܪܵܐ<EOS>ܛܘܼܒܼܵܐ ܠܥܲܡܵܐ ܕܲܟܼܪܼ̈ܣܛܝܵܢܹܐ ܡ̇ܢܵܐ ܐܝܼܬܼ ܠܹܗ<EOS>ܘܐܲܝܢܵܐ ܣܲܒܼܪܵܐ ܢܛܝܼܪ ܠܹܗ ܒܪܵܘܡ̇ܐ ܕܠܵܐ ܫܘܼܠܵܡܵܐ<EOS>ܟܲܕܼ ܓܹܝܪ ܡܲܛܝܼ ܙܲܒܼܢܵܐ ܕܚܲܫܹܗ ܕܡܲܚܸܐ ܟܠܵܐ<EOS>ܐܸܟܲܠܼ ܦܸܨܚܵܐ ܢܵܡܘܿܣܵܝܵܐ ܥܲܡ ܬܲܠܡܝܸ̈ܕܼܵܘܗܝ<EOS>ܢܣܲܒܼ ܗ̄ܘܼܵܐ ܠܲܚܡܵܐ ܘܒܲܪܸܟ ܘܲܩܨܵܐ ܘܝܲܗ̄ܒܼ ܠܬܲܠܡܝܼ̈ܕܼܵܘܗܝ<EOS>ܘܐܸܡ݂ܲܪ ܕܗܵܢܵܘ̇ ܦܲܓܼܪܝ ܒܲܫܪܵܪܵܐ ܕܠܵܐ ܦܘܼܠܵܓܼܵܐ<EOS>ܘܲܢܣ݂ܲܒܼ ܟܵܣܵܐ ܘܐܵܘܕܝܘ ܘܒܲܪܸܟ ܘܝܲܗ̣̄ܒܼ ܠܲܫܠܝܼܚܵܘ̈ܗܝ<EOS>ܘܐܸܡ݂ܲܪ ܕܗܵܢܵܘ̇ ܕܹܡܝ ܫܲܪܝܼܪܵܐ ܕܲܚܠܵܦܲܝܟܿܘܿܢ<EOS>ܘܦܲܩܸܕܼ ܠܗܘܿܢ ܕܢܸܣܒܼܘܼܢ ܢܸܫܬܿܘܿܢ ܡܸܢܹܗ ܟܠܗܘܿܢ<EOS>ܘܢܸܗܘܸܐ ܡܚܲܣܸܐ ܚܠܵܦ ܚܵܘܲܝ̈ܗܘܿܢ ܥܕܲܡ̇ܐ ܠܥܵܠܲܡ<EOS>ܕܐܵܘܕܿܝܼ ܘܒܲܪܸܟ ܟܬܼܝܼܒܼ ܒܲܣܒܲܪܬܼܵܐ ܡܲܠܝܲܬܼ ܚܲܝܹ̈ܐ<EOS>ܕܡ̇ܢܵܐ ܐܸܡ݂ܲܪ ܠܵܐ ܐܵܘܕܲܥܘ ܠܲܢ ܫܲܠܝܼܚܹ̈ܐ ܓܒܲܝܵ̈ܐ<EOS>ܪܲܒܿ ܡܲܠܦܵܢܹ̈ܐ ܘܡܲܦܲܫܩܵܢܹ̈ܐ ܬܹܐܵܕܲܘܵܪܘܿܣ<EOS>ܗܵܟܲܢ ܐܲܫܠܸܡ ܕܐܸܡ݂ܲܪ ܡ̇ܪܲܢ ܟܲܕܼ ܢܣ݂ܲܒܼ ܠܲܚܡܵܐ<EOS>ܠܟܼܠ ܬܸܫ̈ܒܿܚܵܬܼܵܐ ܘܟܼܠ ܬܵܘ̈ܕܿܝܵܬܼܵܐ ܘܟܼܠ ܩܘܼܠܵܣܹ̈ܐ<EOS>ܫܵܘܹܐ ܟܝܵܢܵܐ ܕܐܲܠܵܗܘܼܬܼܵܟ ܡ̇ܪܵܐ ܕܟܼܠܵܐ<EOS>ܕܲܒܼܟܼܠ ܕܵܕܹ̈ܐ ܫܲܡܠܝܼܬܿ ܘܲܓܿܡܲܪܬܿ ܡܕܲܒܿܪܵܢܘܼܬܼܵܟ<EOS>ܐܲܝܟ ܕܲܠܚܲܝܹ̈ܐ ܘܲܠܦܘܼܪܩܵܢܵܐ ܕܲܒܼܢܲܝ̈ܢܵܫܵܐ<EOS>ܘܟܲܕܼ ܛܵܒܼ ܗܸܢܘܿܢ ܗܘ̤ܵܘ ܛܵܠܵܘܿܡܹ̈ܐ ܒܲܥܒܼܵܕܲܝ̈ܗܘܿܢ<EOS>ܐܲܢ̄ܬܿ ܒܝܲܕܼ ܪ̈ܲܚܡܲܝܟ ܠܵܐ ܡܲܗܡܸܐ ܗ̣̄ܘܲܝܬܿ ܡܼܢ ܥܘܼܕܼܪܵܢܗܘܿܢ<EOS>ܘܐܲܝܟ ܕܲܬܼܫܲܡܠܸܐ ܦܘܼܪܩܵܢ ܟܠܵܐ ܘܚܘܼܕܵܬܼ ܟܠܵܐ<EOS>ܢܣܲܒܼ݂ܬܵܢܝ ܡܢܹܗ ܕܲܟܼܝܵܢ ܐܵܕܼܵܡ ܘܠܵܟ ܐܲܩܸܦܬܵܢܝ<EOS>ܘܒܼܝܼ ܢܸܬܼܓܲܡܪܘܼܢ ܟܠ ܫܘܼܘܕܵܝܹ̈ܐ ܘܟܼܠ ܡܘܼܠܟܵܢܹ̈ܐ<EOS>ܘܒܝܼ ܢܸܵܫܬܲܠܡܘܼܢ ܐ̄ܪ̈ܵܙܹܐ ܘܛܘܿܦܣܹ̈ܐ ܕܲܠܘܵܬܼ ܟܹܐܢܹ̈ܐ<EOS>ܘܕܲܗܘܹ̇ܝܬܼ ܕܠܵܐ ܡܘܼܡ ܘܓܲܡܪܹܬܼ ܟܠܵܗ̇ ܙܲܕܲܝܼܩܘܼܬܼܵܐ<EOS>ܒܝܼ ܥܵܩܲ݁ܪ ܐܲܢ̄ܬܿ ܠܟܼܠܵܗ̇ ܚܛܝܼܬܼܵܐ ܡܼܢ ܐ̄ܢܵܫܘܼܬܼܵܐ<EOS>ܘܲܕܼܡ̇ܐܹ̇ܬܼ ܐ̄ܢܵܐ ܕܠܵܐ ܚܘܼܝܵܒܼܵܐ ܘܲܕܼܠܵܐ ܣܲܟܼܠܘܼ<EOS>ܡܲܓܼܙܲܪ ܐܲܢ̄ܬܿ ܒܝܼ ܢܚܵܡܬܵܐ ܕܦܲܓܼܪܵܐ ܠܟܼܠܹܗ ܟܝܵܢܵܐ<EOS>ܒܗܵܢܵܐ ܢܝܼܫܵܐ ܐܵܘܕܲܝܼ ܠܐܲܒܼܘܼܗܝ ܒܪܹܗ ܕܲܡܪܲܝܡܵܐ<EOS>ܘܗܵܠܹܝܢ ܡܸܠܹ̈ܐ ܐܸܡ݂ܲܪ ܟܲܕܼ ܝܲܗ̣̄ܒܼ ܦܲܓܼܪܹܗ ܘܲܕܼܡܹܗ<EOS>ܗܵܢܵ݁ܘ ܠܲܡ ܦܲܓܼܪܝ ܕܲܚܠܵܦ ܚܵܘ̈ܒܵܘܗܝ ܕܥܵܠܡܵܐ ܝܸܗ̄ܒܹܿܬܼ<EOS>ܘܗܵܢܵ݁ܘ ܬܘܼܒܼ ܕܸܡܝ ܕܲܚܠܵܦ ܚܛܵܗܹ̈ܐ ܨܒܹ̇ܝܬܼ ܕܢܸܬܼܐܫܸܕܼ<EOS>ܟܠܡܲܢ ܕܐܵܟܼܠ ܒܚܘܼܒܵܐ ܡܼܢ ܦܲܓܼܪܝ ܘܫܵܬܹ̇ܐ ܡܼܢ ܕܸܡܝ<EOS>ܚܲܝܹ̇ܐ ܠܥܵܠܲܡ ܘܲܡܩܵܘܸܐ ܒܝܼ ܘܐܸܢܵܐ ܠܲܡ ܒܹܗ<EOS>ܗܵܟܲܢ ܗ̣ܘܲܝܬܿܘܿܢ ܥܵܒܼ̇ܕܿܝܼܢ ܠܕܼܘܼܟܼܪܵܢܝ ܒܓܼܵܘ ܥܹܕܼܵܬܼ̈ܟܼܘܿܢ<EOS>ܘܲܠܦܲܓܼܪܝ ܘܲܠܕܼܡܝ ܗ̤ܘܲܝܬܿܘܿܢ ܢܵܣ̇ܒܿܝܼܢ ܒܗܲܝܡܵܢܘܼܬܼܵܐ<EOS>ܠܲܚܡܵܐ ܘܚܲܡܪܵܐ ܗ̤ܘܲܝܬܿܘܿܢ ܡܩܲܪܒܼܝܼܢ ܐܲܝܟ ܕܐܲܠܸܦܬܿܟܼܘܿܢ<EOS>ܘܐܸܢܵܐ ܐܸܓܼܡܘܿܪ ܘܐܸܥܒܸܿܕܼ ܐܸܢܘܿܢ ܦܲܓܼܪܵܐ ܘܲܕܼܡ̇ܐ<EOS>ܦܲܓܼܪܵܐ ܘܲܕܸܡ̇ܐ ܥܵܒܹ̇ܕܼ ܐ̄ܢܵܐ ܠܗܘܿܢ ܠܠܲܚܡܵܐ ܘܚܲܡܪܵܐ<EOS>ܒܝܲܕܼ ܪܘܼܚܵܦܵܐ ܘܣܵܥܘܼܪܘܼܬܼܵܐ ܕܪܘܼܚܵܐ ܕܩܘܼܕܼܫܵܐ<EOS>ܗܵܟܲܢ ܐܸܡ݂ܲܪ ܡܲܚܸܐ ܥܵܠܡܹ̈ܐ ܠܘܵܬܼ ܬܲܠܡܝܼܕܼܵܘ̈ܗܝ<EOS>ܘܦܲܓܼܪܹܗ ܘܲܕܼܡܹܗ ܫܲܡܲܗ ܐܸܢܘܿܢ ܠܠܲܚܡܵܐ ܘܚܲܡܪܵܐ<EOS>ܠܵܐ ܗ̄ܘܵܐ ܛܘܼܦܣܵܐ ܐܵܦܠܵܐ ܕܡܘܼܬܼܵܐ ܟܲܢܝܼ ܐܸܢܘܿܢ<EOS>ܐܸܠܵܐ ܦܲܓܼܪܵܐ ܒܚܲܬܼܝܼܬܼܘܼܬܼܵܐ ܘܲܕܼܡ̇ܐ ܒܩܘܼܫܬܼܵܐ<EOS>ܘܐܵܦܸܢ ܪܲܚܝܼܩ ܟܝܵܢܗܘܿܢ ܡܸܢܹܗ ܕܠܵܐ ܡܘܼܫ̈ܚܵܬܼܵܐ<EOS>ܐܸܠܵܐ ܒܚܲܝܠܵܐ ܘܒܲܓܕܼܵܝܘܼܬܼܵܐ ܚܕܼ ܗ̄ܘ̣ ܦܲܓܼܪܵܐ<EOS>ܥܝܼܪܹ̈ܐ ܘܐ̄ܢܵܫܵܐ ܢܵܘܕܿܘܿܢ ܠܵܟ ܡܵܪܝ ܒܐܲܡܝܼܢܘܼܬܼܵܐ<EOS>ܡܫܝܼܚܵܐ ܣܲܒܼܪܲܢ ܕܐܲܫܠܸܡܬܿ ܢܲܦܫܵܟ ܡܸܛܠܵܬܲܢ<EOS>ܚܲܕܼ ܗ̄ܘ̣ ܒܚܲܝܠܵܐ ܦܲܓܼܪܵܢ ܕܩܵܨܹ̇ܝܢ ܟܵܗܢܹ̈ܐ ܒܥܹܕܿܬܵܐ<EOS>ܥܲܡ ܗܵܘ̇ ܦܲܓܼܪܵܐ ܕܝܵܬܹܿܒܼ ܒܫܘܼܒܼܚܵܐ ܡܼܢ ܝܲܡܝܼܢܵܐ<EOS>ܘܐܲܝܟ ܕܲܡܚܲܝܲܕܼ ܐܲܠܵܗ ܠܪܹܫܝܼܬܼ ܓܸܢܣܲܢ<EOS>ܡܚܲܕܼ ܡܫܝܼܚܵܐ ܠܠܲܚܡܵܐ ܘܚܲܡܪܵܐ ܕܐܝܼܬܼ ܥܲܠ ܡܲܕܼܒܿܚܵܐ<EOS>ܡ̇ܕܹܝܢ ܠܲܚܡܵܐ ܦܲܓܼܪܵܐ ܗ̄ܘ̣ ܕܡ̇ܪܲܢ ܚܲܬܿܝܼܬܼܵܐܝܼܬܼ<EOS>ܘܚܲܡܪܵܐ ܕܡܹܗ ܗ̄ܘ̣ ܡ̇ܪܵܐܢܵܐܝܼܬܼ ܘܫܲܪܝܼܪܵܐܝܼܬܼ<EOS>ܗܵܟܲܢ ܩܲܦܸܕܼ ܠܲܒܼܢܲܝ̈ ܐ̄ܪܵܙܹܗ ܕܢܹܐܟܼܠܘܼܢ ܦܲܓܼܪܹܗ<EOS>ܘܗܵܟܲܢ ܙܲܗܲܪ ܠܲܒܼܢܝܼ̈ ܒܲܝܬܹܿܗ ܕܢܸܫܬܿܘܿܢ ܠܲܕܼܡܹܗ<EOS>ܛܘܼܒܼܵܘܗܝ ܠܐܲܝܢܵܐ ܕܲܡܗܲܝܡܸܢ ܒܹܗ ܘܡܲܫܲܪ ܡܸܠܬܹܗ<EOS>ܕܐܸܢ ܡܝܼܬܼ ܚܲܝܹ̇ܐ ܘܐܸܢ ܚܲܝ ܠܵܐ ܢܡܘܼܬܼ ܒܣܲܟܼ̈ܠܘܵܬܹܗ<EOS>ܩܲܒܿܠܘܼܗܝ ܫܠܝܼܚܹ̈ܐ ܠܦܘܼܩܕܵܢ ܡ̇ܪܗܘܿܢ ܒܲܙܗܝܼܪܘܼܬܼܵܐ<EOS>ܘܗܸܢܘ̣ܿܢ ܝܲܒܿܠܘܼܗܝ ܒܲܚܦܝܼܛܘܼܬܼܵܐ ܠܲܕܼܒܼܵܬܲܪܗܘܿܢ<EOS>ܥܕܲܡ̇ܐ ܠܗܵܫܵܐ ܢܛܝܼܪ ܗ̄ܘ̣ ܒܥܹܕܿܬܵܐ ܐܵܦ ܡܸܬܼܢܛܲܪ<EOS>ܥܥܕܲܡ̇ܐ ܕܲܡܢܝܼܚ ܠܐ̄ܪܵܙܹܗ ܒܕܸܢܚܹܗ ܘܲܒܼܓܸܠܝܵܢܹܗ<EOS>ܒܗܵܢܵܐ ܢܝܼܫܵܐ ܡ̇ܘܕܹܿܐ ܟܵܗܢܵܐ ܩܕܼܵܡ ܐܲܠܵܗܵܐ<EOS>ܘܲܡܪܝܼܡ ܩܵܠܹܗ ܒܫܘܼܠܵܡ ܨܠܘܿܬܹܗ ܕܲܢܫܲܡܲܥ ܠܥܲܡܵܐ<EOS>ܩܵܠܹܗ ܡܲܫܡܲܥ ܘܒܼܐܝܼܕܹܗ ܪܵܫܹ̇ܡ ܠܐ̄ܪ̈ܵܙܹܐ ܕܣܝܼܡܝܼܢ<EOS>ܘܥܲܡܵܐ ܒܐܵܡܹܝܢ ܢܵܩܹ̇ܦ ܫܵܠܹ̇ܡ ܠܲܨܠܘܿܬܼ ܟܵܗܢܵܐ<EOS>ܗܵܝܕܹܿܝܢ ܦܵܩܹ̇ܕܼ ܟܵܪܘܿܙ ܥܹܕܿܬܵܐ ܠܥܲܡܵܐ ܘܐܵܡܲ݁ܪ<EOS>ܕܲܒܼܡܲܕܿܥܲܝ̈ܟܿܘܿܢ ܗ̤ܘܲܝܬܿܘܿܢ ܡܨܲܠܹܝܢ ܫܠܵܡܵܐ ܥܲܡܲܢ<EOS>ܒܡܲܕܿܥܵܐ ܨܲܒܵܘ ܒܗܵܢ ܥܸܕܼܢܵܐ ܘܲܒܼܪܸܥܝܵܢܵܐ<EOS>ܕܗܵܐ ܡܸܫܬܲܡܠܸܐ ܫܠܵܡܵܐ ܪܲܒܵܐ ܒܫܘܼܡܠܵܝ ܐ̄ܪ̈ܵܙܹܐ<EOS>ܡܫܲܪܸܐ ܟܵܗܢܵܐ ܠܡܸܒܼܥܵܐ ܒܚܲܫܵܐ ܩܕܼܵܡ ܐܲܠܵܗܵܐ<EOS>ܕܢܸܨܛܒܸܐ ܒܚܘܼܒܹܿܗ ܒܕܸܒܚܵܐ ܚܲܝܵܐ ܕܡܸܬܼܩܲܪܲܒܼ ܠܹܗ<EOS>ܣܵܕܿ݁ܪ ܛܲܟܼܣܹ̈ܐ ܥܹܕܿܬܵܢܵܝܹ̈ܐ ܚܲܕܼ ܒܵܬܲܪ ܚܲܕܼ<EOS>ܕܲܚܠܵܦܲܝܗܘܿܢ ܡܩܲܪܒܼܵܐ ܥܹܕܿܬܵܐ ܐ̄ܪ̈ܵܙܹܐ ܣܓܼܝܼ̈ܕܹܐ<EOS>ܥܵܗܹ̇ܕܼ ܒܩܲܕܼܡ̇ܐ ܠܥܹܕܿܬܵܐ ܫܒܼܝܼܚܬܵܐ ܕܲܒܼܟܼܠ ܐܲܬܲܪ<EOS>ܘܫܵܐܹ̇ܠ ܕܢܗܘܘܿܢ ܒܚܲܕܼ ܪܸܥܝܵܢܵܐ ܘܗܲܝܡܵܢܘܼܬܼܵܐ<EOS>ܥܵܗܹ̇ܕ ܠܟܼܵܗܢܹ̈ܐ ܘܦܸܪ̈ܝܵܕܼܘܿܛܹܐ ܘܲܡܫܲܡܫܵܢܹ̈ܐ<EOS>ܘܲܡܦܝܼܣ ܕܢܸܗܘܘܿܢ ܒܩܲܕܼܝܼܫܘܼܬܼܵܐ ܘܲܒܼܕܲܟܿܝܘܼܬܼܵܐ<EOS>ܥܵܗܹ̇ܕܼ ܠܣܵܗ̈ܕܹܿܐ ܘܲܠܡܵܘܕܿܝܵܢܹ̈ܐ ܘܲܠܡܲܠܦܵܢܹ̈ܐ<EOS>ܕܢܸܗܘܸܐ ܫܸܡܗܘܿܢ ܡܸܬܿܕܿܟܲܪ ܒܥܹܕܿܬܵܐ ܒܥܸܕܼܵܢ ܐ̄ܪ̈ܵܙܹܐ<EOS>ܥܵܗܹ̇ܕܼ ܠܡܲܠ̈ܟܹܿܐ ܘܲܠܕܿܝܵܢܹ̈ܐ ܕܲܒܼܟܼܠ ܐܲܬܼܪ<EOS>ܕܗܘܘܿܢ ܕܵܝ̇ܢܝܼܢ ܒܼܲܬܼܪܝܼܨܘܼܬܼܵܐ ܒܟܼܠܹܗ ܥܵܠܡܵܐ<EOS>ܥܵܗܹ̇ܕܼ ܒܡܸܠܬܹܗ ܠܟܼܠ ܐܲܒܼܝܼ̈ܠܹܐ ܘܲܠܥܵܢܘܵܝܹ̈ܐ<EOS>ܕܬܸܗܘܸܐ ܨܠܘܿܬܼܗܘܿܢ ܡܩܲܒܿܠܵܐ ܟܠܝܘܿܡ ܩܕܼܵܡ ܐܲܠܵܗܵܐ<EOS>ܥܵܗܹ̇ܕܼ ܠܟܹܐܢܹ̈ܐ ܘܲܠܙܲܕܿܝܼܩܹ̈ܐ ܕܲܒܼܟܼܠ ܐܲܬܲܪ<EOS>ܘܫܵܐܹ̇ܠ ܕܢܸܛܪܘܼܢ ܩܝܵܡܵܐ ܕܐܲܩܝܼܡܘ ܒܲܓܼܡܝܼܪܘܼܬܼܵܐ<EOS>ܥܵܗܹ̇ܕܼ ܠܲܒܼܢܹܝ̈ܗ̇ ܕܥܹܕܲܬܼ ܩܘܼܕܫܵܐ ܒܟܼܠ ܬܸܓܼܡܲܝ̈ܗܘܿܢ<EOS>ܘܫܵܐܹ̇ܠ ܕܢܸܛܪܘܼܢ ܗܲܝܡܵܢܘܼܬܿܗܘܿܢ ܒܲܙܗܝܼܪܘܼܬܼܵܐ<EOS>ܥܵܗܹ̇ܿܕܼ ܡܸܟܸܿܝܠ ܐܵܦ ܠܥܲܢܝܼ̈ܕܹܐ ܕܲܒܼܟܼܠ ܐܲܬܲܪ<EOS>ܕܲܥܢܲܕܘ ܘܫܲܢܝܼܘ ܒܗܲܝܡܵܢܘܼܬܼܵܐ ܕܠܵܐ ܦܠܝܼܓܼܘܼܬܼܵܐ<EOS>ܥܵܗܹ̇ܕܼ ܗܘ̤ ܠܹܗ ܕܐܸܫܬܘܝܼ ܠܗܵܕܹܐ ܡܸܨܥܵܝܘܼܬܼܵܐ<EOS>ܘܫܵܐܹ̇ܠ ܪ̈ܲܚܡܹܐ ܥܲܠ ܟܠ ܒܸܪ̈ܝܵܢ ܒܲܟܼܢܝܼܫܘܼܬܼܵܐ<EOS>ܥܵܗܹܕܿ ܠܐܲܝܠܹܝܢ ܕܡܲܫܦܥܝܼܢ ܙܸܕܼܩܬܵܐ ܥܲܠ ܡܸܣܟܹܿܢܹ̈ܐ<EOS>ܘܫܵܐܹ̇ܠ ܕܢܸܣܒܼܘܼܢ ܐܲܓܼܪܵܐ ܥܦܝܼܦܵܐ ܚܠܵܦ ܙܵܕܼܩܵܬܼ̈ܗܘܿܢ<EOS>ܥܵܗܹ̇ܕܼ ܠܢܵܦܠܹ̈ܐ ܘܲܠܚܲܛܵܝܹ̈ܐ ܘܲܠܡܲܣܟܿܠܵܢܹ̈ܐ<EOS>ܘܫܵܐܹ̇ܠ ܕܢܸܬܼܦܢܘܿܢ ܠܲܬܼܝܵܒܼܘܼܬܼܵܐ ܘܚܝܼܣܵܝ ܚܵܘ̈ܒܹܿܐ<EOS>ܥܵܗܹ̇ܕܼ ܠܐܲܝܠܹܝܢ ܕܡܸܛܠܵܬܼܗܘܿܢ ܡܩܲܪܸܒܼ ܕܸܒܼܚܹ̈ܐ<EOS>ܕܢܸܫܟܿܚܘܼܢ ܚܢܵܢܵܐ ܘܫܼܒܼܩܵܢ ܚܵܘ̈ܒܹܿܐ ܕܣܲܟܼ̈ܠܘܵܬܼܗܘܿܢ<EOS>ܥܵܗܹ̇ܕܼ ܠܚܲܢܦܹ̈ܐ ܘܲܠܟܼܵܦܘܿܪܹ̈ܐ ܘܲܠܛܵܥܲܝ̈ܵܐ<EOS>ܘܲܡܦܝܼܣ ܕܢܸܕܿܥܘܼܢ ܠܗܲܝܡܵܢܘܼܬܼܵܐ ܕܥܹܕܲܬܼ ܩܘܼܫܵܐ<EOS>ܥܵܗܹ̇ܕܼ ܠܥܵܠܡܵܐ ܟܠܹܗ ܒܲܚܕܼܵܐ ܘܲܠܥܵܡܘܿܪ̈ܵܘܗܝ<EOS>ܕܢܸܒܼܛܠܘܼܢ ܡܸܢܹܗ ܩܪ̈ܵܒܹܐ ܘܫܹܐܕܹ̈ܐ ܐܵܦ ܬܲܟܼܬܿܘܼܫܹ̈ܐ<EOS>ܥܵܗܹ̇ܕܼ ܠܐܵܐܲܪ ܐܵܦ ܠܡܵܘ̈ܥܝܵܬܵܐ ܕܟܼܠܵܗ̇ ܫܲܢ̄ܬܵܐ<EOS>ܘܫܵܐܹ̇ܠ ܕܢܸܗܘܸܐ ܟܲܗܝܼܢ ܘܲܒܼܪܝܼܟ ܟܠܝܼܠܵܐ ܕܫܲܢ̄ܬܵܐ<EOS>ܥܵܗܹ̇ܕܼ ܠܐܲܬܼܪܹܗ ܘܠܲܐܬܼܪ̈ܵܘܬܼܵܐ ܟܠܗܘܿܢ ܒܲܚܕܼܵܐ<EOS>ܘܫܵܐܹ̇ܠ ܕܢܸܗܘ̤ܐ ܫܠܵܡܵܐ ܘܫܲܝܢܵܐ ܒܓܼܵܘ ܥܘܼܡܪ̈ܲܝܘܿܢ<EOS>ܥܵܗܹ̇ܕܼ ܠܐܲܝܠܹܝܢ ܕܪܵܕܹܝܢ ܒܝܲܡܡܹ̈ܐ ܘܲܒܼܓܼܵܙܪ̈ܬܼܵܐ<EOS>ܘܫܵܐܹ̇ܠ ܕܢܸܗܘܘܿܢ ܡܫܵܘܙܒܹ̈ܐ ܟܠܗܘܿܢ ܡܼܢ ܟܝܼܡܘܿܢܹ̈ܐ<EOS>ܥܵܗܹ̇ܕܼ ܠܐܲܝܠܹܝܢ ܕܲܒܼܥܵܩ̈ܬܼܵܐ ܪܡܹܝܢ ܘܒܲܪ̈ܕܼܘܼܦܝܹܐ<EOS>ܘܫܵܐܹ̇ܠ ܕܢܸܗܘܸܐ ܢܦܹܐܫܵܐ ܘܢܵܘܚܵܐ ܠܐܘܼܠܨܵܢܲܝ̈ܗܘܿܢ<EOS>ܥܵܗܹ̇ܕܼ ܠܐܲܝܠܹܝܢ ܕܲܒܼܒܹܝܬܼ ܚܒܼܘܼܫܝܹ̈ܐ ܪܡܹܝܢ ܘܒܲܐܣܘܼܪܹ̈ܐ<EOS>ܘܫܵܐܹ̇ܠ ܕܢܸܫܬܿܪܘܿܢ ܡܼܢ ܐܲܣܘܼܪܹ̈ܐ ܘܫܸܢ̈ܕܹܿܐ ܩܫܲܝܵ̈ܐ<EOS>ܥܵܗܹ̇ܕܼ ܠܐܲܝܠܹܝܢ ܕܠܸܐܟܿܣܘܿܪܝܼܵܐ ܠܪܘܼܓܩܵܐ ܐܸܫܬܿܕܼܝܼܘ<EOS>ܘܫܵܐܹ̇ܠ ܕܢܲܓܼܗܘܿܢ ܡܼܢ ܛܘܼܪ̈ܵܦܹܐ ܘܡܼܢ ܢܸܣܝܘܼܢܹ̈ܐ<EOS>ܥܵܗܹ̇ܕܼ ܠܐܲܝܠܹܝܢ ܕܲܒܼܟܼܘܼܪ̈ܗܵܢܹܐ ܘܟܹܐܒܹ̈ܐ ܡܢܵܘܠܝܼܢ<EOS>ܘܲܡܦܝܼܣ ܕܢܸܩܢܘܿܢ ܚܘܼܠܡܵܢ ܦܲܓܼܪܵܐ ܥܲܡ ܐܵܣܝܘܼܬܼܵܐ<EOS>ܥܵܗܹ̇ܕܼ ܠܐܲܝܠܹܝܢ ܕܲܡܢܲܣܹܝܢ ܠܗܘܿܢ ܫܹܐܕܹ̈ܐ ܠܝܼܛܹ̈ܐ<EOS>ܘܫܵܐܹ̇ܠ ܕܢܸܫܟܿܚܘܼܢ ܚܢܵܢܵܐ ܘܪ̈ܲܚܡܹܐ ܡ݂ܢ ܠܘܵܬܼ ܡ̇ܪܝܵܐ<EOS>ܥܵܗܹ̇ܕܼ ܒܡܸܠܬܹܗ ܘܲܠܣܵܩܘܿܪܹ̈ܐ ܕܥܹܕܲܬܼ ܩܘܼܕܼܫܵܐ<EOS>ܕܢܸܗܘܸܐ ܫܪܵܝܵܐ ܠܣܲܟܼܠ̈ܘܵܬܼܗܘܿܢ ܩܕܼܵܡ ܐܲܠܵܗܵܐ<EOS>ܥܵܗܹ̇ܕܼ ܠܚܵܘ̈ܒܹܿܐ ܕܟܼܠܹܗ ܓܘܼܫܡܵܐ ܥܹܕܿܬܵܢܵܝܵܐ<EOS>ܘܫܵܐܹ̇ܠ ܕܢܸܫܬܿܘܘܿܢ ܠܘܼܒܼܩܵܢ ܚܵܘ̈ܒܹܿܐ ܘܣܲܟܼܠܘܵܬܼܵܐ<EOS>ܠܗܵܠܹܝܢ ܟܠܗܘܿܢ ܥܵܗܹ̇ܕܼ ܟܵܗܢܵܐ ܩܕܼܵܡ ܐܲܠܵܗܵܐ<EOS>ܟܲܕܼ ܡܸܬܿܕܲܡܸܐ ܒܝܲܕܼ ܬܲܟܼܫܲܦܬܹܿܗ ܠܡܵܪܝ ܒܲܪܣܲܡܝܵܐ<EOS>ܒܗܵܢܵܐ ܢܝܼܫܵܐ ܡܨܲܠܸܐ ܟܵܗܢܵܐ ܩܕܼܵܡ ܐܲܠܵܗܵܐ<EOS>ܘܫܵܐܹ̇ܠ ܡܸܢܹܗ ܕܢܸܨܛܒܸܐ ܒܕܸܒܼܚܵܐ ܕܲܡܩܲܪܸܒܼ ܠܹܗ<EOS>ܚܠܵܦ ܟܠ ܡܸܬܿܕܿܒܲܚ ܕܸܒܼܚܵܐ ܚܲܝܵܐ ܕܲܒܼܓܼܵܘ ܥܹܕܿܬܵܐ<EOS>ܘܲܠܟܼܠ ܒܸܪ̈ܝܵܢ ܡܥܲܕܿܪܵܐ ܘܡ̇ܘܬܿܪܵܐ ܗܝ̤ ܕܸܒܼܚܬܼܵܐ<EOS>ܒܗܵܝ̇ ܬܲܟܼܫܲܦܬܵܐ ܕܥܵܒܹ̇ܕܼ ܟܵܗܢܵܐ ܚܠܵܦ ܟܠ ܬܼܓܼܡܝܼ̈ܢ<EOS>ܡܸܫܬܲܒܼܩܝܼܢ ܠܹܗ ܚܛܵܗܵܘ̈ܗܝ ܟܠܗܘܿܢ ܘܣܲܟܼ̈ܠܘܵܬܹܗ<EOS>ܒܵܬܲܪ ܗܸܠܹܝܢ ܡ̇ܘܕܹܿܐ ܟܵܗܢܵܐ ܩܕܼܵܡ ܐܲܠܵܗܵܐ<EOS>ܐܲܟܼܡܵܐ ܕܐܲܠܸܦ ܡ̇ܪܲܢ ܝܼܫܘܿܥ ܠܲܬܼܪܸܥܣܲܪܬܹܿܗ<EOS>ܗܵܐ ܡܪܲܙܙܝܼܢܲܢ ܐܵܡܲ݁ܪ ܟܵܗܢܵܐ ܘܲܡܥܲܗܕܝܼܢܲܢ<EOS>ܚܲܫܹܗ ܘܡ̇ܘܬܹܿܗ ܐܵܦ ܢܘܼܚܵܡܹܗ ܕܡ̇ܪܲܢ ܝܼܫܘܿܥ<EOS>ܗܵܠܹܝܢ ܐܵܡܲ݁ܪ ܟܵܗܢܵܐ ܒܝܼܫܵܐ ܘܲܒܼܬܲܚܢܲܢܬܵܐ<EOS>ܘܡ̇ܬܲܚ ܩܵܘܡܬܹܗ ܘܦܵܫܹ̇ܛ ܐܝܼܕܼܵܘ̈ܗܝ ܠܐܲܦܲܝ̈ ܪܵܘܡ̇ܐ<EOS>ܠܐܲܦܲܝ̈ ܪܵܘܡܵܐ ܚܲܐܹ̇ܪ ܟܵܗܢܵܐ ܒܦܵܪܹܗ̄ܣܝܼܵܐ<EOS>ܘܩܵܪܸܐ ܠܪܘܼܚܵܐ ܕܢܹܐܬܸܐ ܢܸܓܼܡܘܿܪ ܐ̄ܪ̈ܙܹܐ ܕܩܲܪܸܒܼ<EOS>ܠܪܘܼܚܵܐ ܫܵܐܹ̇ܠ ܕܢܹܐܬܸܐ ܢܪܲܚܸܦ ܥܲܠ ܩܘܼܪܒܵܢܵܐ<EOS>ܘܢܲܩܢܹܝܘܗܝ ܚܲܝܠܵܐ ܘܡܲܥܒܿܕܼܵܢܘܼܬܼܵܐ ܐܲܠܵܗܵܐ<EOS>ܢܵܚܹ̇ܬܼ ܪܘܼܚܵܐ ܒܲܦܝܵܣ ܟܵܗܢܵܐ ܟܡܵܐ ܐܸܢ ܚܲܛܵܝ<EOS>ܘܓܼܵܡܲ݁ܪ ܐ̄ܪ̈ܵܙܹܐ ܒܡܸܨܥܵܝܘܼܬܹܗ ܕܟܼܵܗܢܵܐ ܕܲܩܲܕܹܿܫ<EOS>ܠܵܐ ܫܲܦܝܘܼܬܹܗ ܕܟܼܗܢܵܐ ܓܵܡ̇ܪܵܐ ܠܐ̄ܪ̈ܵܙܹܐ ܣܓܼܝܼܕܹ̈ܐ<EOS>ܐܸܠܵܐ ܪܘܼܚܵܐ ܕܩܘܼܕܫܵܐ ܓܵܡܲ݁ܪ ܒܝܲܕܼ ܪܘܼܚܵܦܹܗ<EOS>ܡܪܲܚܸܦ ܪܘܼܚܵܐ ܠܵܐ ܗ̄ܘܵܐ ܡܸܛܠ ܫܵܘܝܘܼܬܼ ܟܵܗܢܵܐ<EOS>ܐܸܠܵܐ ܡܸܛܠ ܐ̄ܪ̈ܵܙܹܐ ܕܣܝܼܡܝܼܢ ܠܥܸܠ ܡܢ ܡܲܕܼܒܿܚܵܐ<EOS>ܡܸܚܕܼܵܐ ܕܡܸܬܿܬܿܣܝܼܡ ܠܲܚܡܵܐ ܘܚܲܡܪܵܐ ܠܥܸܠ ܡܼܢ ܡܲܕܼܒܿܚܵܐ<EOS>ܐ̄ܪܵܙܵܐ ܡܛܲܦܸܣ ܕܡ̇ܘܬܹܿܗ ܕܲܒܼܪܵܐ ܐܵܦ ܕܲܩܝܵܡܘܬܹܿܗ<EOS>ܒܲܕܼܓܼܘܿܢ ܪܘܼܚܵܐ ܗܵܘ̇ ܕܐܲܩܝܼܡܹܗ ܡܼܢ ܒܹܝܬܼ ܡܝܼܬܹ̈ܐ<EOS>ܢܵܚܹ̇ܬܼ ܗܵܫܵܐ ܘܓܼܵܡܲ݁ܪ ܐ̄ܪ̈ܵܙܹܐ ܕܢܘܼܚܵܡ ܦܲܓܼܪܹܗ<EOS>ܗܵܟܲܢ ܓܵܡܲ݁ܪ ܪܘܼܚܵܐ ܕܩܘܼܕܼܫܵܐ ܒܐܝܼܕܲܝ̈ ܟܵܗܢܵܐ<EOS>ܘܲܕܼܠܵܐ ܟܵܗܢܵܐ ܠܥܵܠܲܡ ܥܵܠܡܝܼܢ ܠܵܐ ܡܸܬܼܓܲܡܪܝܼܢ<EOS>ܠܵܐ ܡܸܬܼܓܲܡܪܝܼܢ ܐ̄ܪ̈ܵܙܲܝ ܥܹܕܿܬܵܐ ܒܸܠܥܵܕܼ ܟܵܗܢܵܐ<EOS>ܒܲܕܼܠܵܐ ܐܲܦܸܣ ܪܘܼܚܵܐ ܕܩܘܼܕܼܫܵܐ ܠܡܸܓܼܡܲܪ ܐܸܢܘܿܢ<EOS>ܚܲܝܠܵܐ ܕܪܘܼܚܵܐ ܩܲܒܸܿܠ ܟܵܗܢܵܐ ܒܲܣܝܵܡ ܐܝܼܕܼܵܐ<EOS>ܘܒܹܗ ܡܸܫܬܲܡܠܹܝܢ ܐ̄ܪ̈ܵܙܹܐ ܟܠܗܘܿܢ ܕܲܒܼܓܼܵܘ ܥܹܕܬܵܐ<EOS>ܟܵܗܢܵܐ ܡܩܲܕܹܿܫ ܥܘܼܒܵܐ ܕܡܲܝܵ̈ܐ ܕܡܲܥܡܘܿܕܼܝܼܬܼܵܐ<EOS>ܘܪܘܼܚܵܐ ܡܫܲܟܸܿܢ ܣܝܼܡܲܬܼ ܒܢܲܝ̈ܵܐ ܠܐܲܝܠܹܝܢ ܕܥܵܡ̇ܕܿܝܼܢ<EOS>ܒܸܠܥܵܕܼ ܟܵܗܢܵܐ ܠܵܐ ܡܸܬܼܡܲܟܼܪܵܐ ܐܲܢ̄ܬܿܬܼܵܐ ܠܓܼܵܒܼܪܵܐ<EOS>ܘܡܼܢ ܒܸܠܥܵܕܵܘܗܝ ܠܵܐ ܡܸܫܬܲܡܠܸܐ ܚܠܘܿܠܵܐ ܕܝܼܠܗܘܿܢ<EOS>ܒܸܠܥܵܕܼ ܟܵܗܢܵܐ ܠܵܐ ܡܸܬܼܥܲܦܸܐ ܐܵܦ ܥܲܢܝܼܕܼܵܐ<EOS>ܘܠܵܐ ܡܲܚܬܼܝܼܢ ܠܹܗ ܠܩܲܒܼܪܵܐ ܕܝܼܠܹܗ ܒܸܠܥܵܕܼ ܟܵܗܢܵܐ<EOS>ܡܲܝܵ̈ܐ ܛܲܡ̈ܐܹܐ ܠܵܐ ܡܸܬܼܩܲܕܿܫܝܼܢ ܒܸܠܥܵܕܼ ܟܵܗܢܵܐ<EOS>ܘܐܸܢ ܠܲܝܬܿ ܟܵܗܢܵܐ ܗܘ̤ܵܐ ܠܹܗ ܒܲܝܬܵܐ ܟܠܹܗ ܛܲܡܐܵܐ<EOS>ܗܵܠܹܝܢ ܓܵܡܲ݁ܪ ܪܘܼܚܵܐ ܕܩܘܼܕܫܵܐ ܒܐܝܼܕܲܝ̈ ܟܵܗܢܵܐ<EOS>ܘܐܵܦܸܢ ܢܸܗܘܸܐ ܟܠܹܗ ܒܚܵܘ̈ܒܹܿܐ ܘܣܲܟܼ̈ܠܘܵܬܼܵܐ<EOS>ܘܗܵܘ̇ܡ̇ܐ ܕܟܼܵܗܢܹ̈ܐ ܡܫܲܡܠܹܝܢ ܓܵܡ̇ܪܝܼܢ ܘܐܸܢ ܚܲܛܵܝܝܼܢ<EOS>ܕܠܵܐ ܩܢܹܝܢ ܕܲܪܓܼܵܐ ܠܵܐ ܡܨܸܝܢ ܓܵܡ̇ܪܝܼܢ ܟܡܵܐ ܐܸܢ ܟܹܐܢܝܼܢ<EOS>ܠܵܐ ܙܲܕܼܝܼܩܹ̈ܐ ܒܝܲܕܼ ܕܲܟܼܝܘܼܬܼܗܘܿܢ ܡܲܚܬܼܝܼܢ ܪܘܼܚܵܐ<EOS>ܘܠܵܐ ܚܲܛܝܹ̈ܐ ܒܚܲܛܵܝܘܼܬܹܗܘܿܢ ܟܵܠܹ̇ܝܢ ܡܲܚܬܹܿܗ<EOS>ܗܵܪܟܵܐ ܛܵܥܹ̇ܝܢ ܢܲܓܿܝܼܪ ܪܘܼܚܵܐ ܠܟܼܵܗܢܵܐ ܕܚܲܛܵܝ<EOS>ܘܓܼܵܡܲܪ ܒܐܝܼܕܹܗ ܐ̄ܪ̈ܵܙܹܐ ܫܒܼܝܼܚܵܐ ܕܠܵܐ ܡܸܬܼܡܲܠܠܝܼܢ<EOS>ܒܥܵܠܡܵܐ ܕܲܥܬܼܝܼܕܼ ܕܵܐܹ̇ܢ ܒܐܝܼܕܹܗ ܣܲܓܿܝܼܵܐܝܼܬܼ<EOS>ܘܢܵܣܹ̇ܒܼ ܡܸܢܹܗ ܗܵܝ̇ ܡܵܘܗܲܒܼܬܼܵܐ ܕܐܸܬܼܝܲܗ̄ܒܲܬ̤ ܠܹܗ<EOS>ܘܲܕܿܠܵܐ ܝܲܩܲܪ ܠܪܲܒܿܘܼܬܼ ܕܲܪܓܹܗ ܐܲܝܟ ܕܿܦܐܹܐ ܠܹܗ<EOS>ܡܸܬܿܬܿܫܝܼܛ ܬܲܡܵܢ ܘܗܵܘܹ̇ܐ ܒܸܙܚܵܐ ܩܕܼܵܡ ܟܠ ܒܸܪ̈ܝܵܢ<EOS>ܫܡܲܥ ܐܘܿ ܟܵܗܢܵܐ ܕܠܵܐ ܩܢܸܐ ܥܒܼܵܕܹ̈ܐ ܕܦܵܚ̇ܡܝܼܢ ܠܕܲܪܓܹܗ<EOS>ܘܙܘܼܥ ܘܐܸܣܬܬܲܪܲܕܼ ܡܼܢ ܬܲܫܢܝܼܩܵܐ ܕܲܒܼܓܹܗܲܢܵܐ<EOS>ܡܼܢ ܟܠ ܬܲܒܼܥܵܢ ܩܲܫܝܵܐ ܬܒܲܥܬܼܵܟ ܟܵܗܢܵܐ ܣܲܟܼܠܵܐ<EOS>ܕܠܵܐ ܫܲܡܸܫܬܵܝܗܝ ܠܕܲܪܓܼܵܐ ܕܲܡܛܵܟ ܐܲܝܟ ܡ̇ܐ ܕܘܵܠܹ̈ܐ<EOS>ܒܥܵܠܡܵܐ ܕܲܥܬܼܝܼܕܼ ܠܵܐ ܐܝܼܬܼ ܕܲܪ̈ܓܹܐ ܘܠܵܐ ܡܘܼܫ̈ܚܵܬܼܵܐ<EOS>ܐܸܠܵܐ ܡܫܝܼܚܵܐ ܗܘ̤ ܒܲܠܚܘܿܕܼܵܘܗܝ ܗܵܘܹ̇ܐ ܟܠ ܒܟܼܠ<EOS>ܡܙܲܡܸܢ ܟܵܗܢܵܐ ܠܪܘܼܚܵܐ ܘܢܵܚܹܬܼ ܥܲܠ ܩܘܼܪܒܵܢܵܐ<EOS>ܘܣܵܓܹ̇ܕܼ ܒܪܸܥܠܵܐ ܘܲܒܼܕܼܚܠܬܼܵܐ ܘܙܵܘܥܵܐ ܪܗܝܼܒܼܵܐ<EOS>ܗܵܝܕܹܿܝܢ ܩܵܥܹ̇ܐ ܟܵܪܘܿܙ ܥܹܕܿܬܵܐ ܒܗܵܘ̇ ܥܸܕܵܢܵܐ<EOS>ܒܫܸܠܝܵܐ ܘܕܼܚܠܵܐ ܗ̤ܘܲܝܬܿܘܿܢ ܩܵܝ̇ܡܝܼܢ ܫܠܵܡܵܐ ܥܲܡܲܢ<EOS>ܒܕܸܚܠܵܐ ܢܸܗܘܸܐ ܟܠܹܗ ܥܵܡܵܐ ܒܗܵܢ ܥܸܕܼܢܵܐ<EOS>ܕܒܹܗ ܡܸܫܬܬܲܡܠܹܝܢ ܐ̄ܪ̈ܵܙܹܐ ܣܓܼܝܼܕܹ̈ܐ ܒܡܲܚܬܹܗ ܕܪܘܼܚܵܐ<EOS>ܗܵܝܕܹܿܝܢ ܟܵܗܢܵܐ ܡܲܫܡܲܥ ܩܵܠܹܗ ܠܟܼܠܹܗ ܥܲܡܵܐ<EOS>ܘܪܵܫܹ̇ܡ ܒܐܝܼܕܼܗ ܠܥܸܠ ܡܼܢ ܐ̄ܪ̈ܵܙܹܐ ܐܲܝܟ ܕܲܒܼܩܲܕܼܡܵܐ<EOS>ܪܵܫܹ̇ܡ ܗܵܫܵܐ ܠܵܘ ܕܲܣܢܝܼܩܝܼܢ ܐ̄ܪ̈ܵܙܹܐ ܠܪܘܼܫܡܵܐ<EOS>ܐܸܠܵܐ ܕܢܲܠܸܦ ܒܪܘܼܫܡܵܐ ܐ̄ܚܪܵܝܵܐ ܥܲܠ ܫܘܼܡܠܵܝܗܘܿܢ<EOS>ܬܠܵܬܼܵܐ ܪ̈ܘܼܫܡܹܐ ܪܵܫܹ̇ܡ ܟܵܗܢܵܐ ܥܲܠ ܩܘܼܪܒܵܢܵܐ<EOS>ܘܲܒܼܗܘܿܢ ܓܵܡܲ݁ܪ ܘܲܡܫܲܡܠܸܐ ܠܹܗ ܐ̄ܪܵܙܵܢܵܐܝܼܬܼ<EOS>ܬܠܵܬܼ ܓܗܵܢܵܬܼ̈ܐ ܓܵܗܹ̇ܢ ܟܵܗܢܵܐ ܩܕܼܵܡ ܐܲܠܵܗܵܐ<EOS>ܘܲܒܼܗܹܝܢ ܣܵܓܼ̇ܕܼ ܒܦܵܪܹܗ̄ܣܝܼܵܐ ܩܕܼܵܡ ܪܲܒܿܘܼܬܹܗ<EOS>ܒܲܚܕܼܵܐ ܡܫܲܒܲܚ ܘܒܲܚܕܼܵܐ ܡ̇ܘܕܹܿܐ ܘܒܲܚܕܼܵܐ ܡܨܵܠܸܐ<EOS>ܘܩܵܪܹܐ ܠܪܘܼܚܵܐ ܕܢܸܫܪܸܐ ܘܢܲܓܸܿܢ ܥܲܠ ܩܘܿܪܒܵܢܵܐ<EOS>ܬܠܵܬܼܵܐ ܝܵܘܒܹ̈ܐ ܩܵܘܝܼ ܡܵܪܲܢ ܒܥܘܼܒܵܗ̇ ܕܐܲܪܥܵܐ<EOS>ܘܒܲܬܼܠܝܼܬܼܵܝܵܐ ܩܵܡ̣ ܘܐܸܬܼܢܲܚܲܡ ܒܫܘܼܒܼܚܵܐ ܪܲܒܵܐ<EOS>ܘܒܼܵܗ̇ ܒܲܕܼܡܘܼܬܼܵܐ ܓܵܗܹ̇ܝܢ ܟܵܗܢܵܐ ܬܠܵܬܼ ܘܲܒܼ̈ܢܵܬܼܵܐ<EOS>ܘܲܒܼܗܵܝ̇ ܕܲܬܼܠܵܬܼ ܡܪܲܙܸܙ ܩܝܵܡܬܹܿܗ ܕܡ̇ܪܲܢ ܝܼܫܘܿܥ<EOS>ܐܵܦ ܣܝܵܡ ܒܘܼܪ̈ܟܹܐ ܥܵܒܹ̇ܕܼ ܟܵܗܢܵܐ ܬܠܵܬܼ ܙܲܒܼ̈ܢܵܬܼܵܐ<EOS>ܘܲܡܛܲܦܸܣ ܒܗܹܝܢ ܗܵܘܝܹܗ ܕܡ̇ܪܲܢ ܕܲܒܼܓܼܵܘ ܩܲܒܼܪܵܐ<EOS>ܬܠܵܐ ܙܲܒܼ̈ܢܵܬܼܵܐ ܣܵܐܹ̇ܡ ܒܘܼܪܟܵܐ ܩܕܼܵܡ ܡܲܚܲܬܿܬܵܐ<EOS>ܘܬܼܘܼܒܼ ܠܵܐ ܣܵܐܹ̇ܡ ܕܐܸܫܬܲܡܠܝܼ ܠܹܗ ܐ̄ܪܵܙ ܢܘܼܚܵܡܵܐ<EOS>ܐ̄ܪܵܙ ܢܘܼܚܵܡܵܐ ܓܵܡܲ݁ܪ ܟܵܗܢܵܐ ܒܫܘܼܡܠܵܝ ܐ̄ܪ̈ܵܙܹܐ<EOS>ܘܬܼܘܼܒܼ ܠܵܐ ܡܪܲܙܸܙ ܐ̄ܪܵܙܵܐ ܕܡ̇ܘܬܹܿܗ ܒܲܣܝܵܡ ܒܘܼܪܟܵܐ<EOS>ܟܵܗܢܹ̈ܐ ܬܠܵܬܼܡܐܵܐ ܘܲܬܼܡ̇ܢܬܿܥܣܲܪ ܝܲܗ̣̄ܒܼܘ ܦܘܼܩܕܵܢܵܐ<EOS>ܕܲܒܼܚܲܕܒ̈ܫܲܒܹܿܐ ܘܥܹܐܕܹ̈ܐ ܟܠܗܘܿܢ ܠܲܝܬܿ ܣܝܵܡ ܒܘܼܪܟܵܐ<EOS>ܠܵܐ ܐ̄ܢܵܫ ܡ̇ܕܹܝܢ ܫܲܠܝܼܛ ܠܲܡܣܵܡ ܒܘܼܪܟܵܐ ܒܐ̄ܪ̈ܵܙܹܐ<EOS>ܣܟܲܪ ܡ̣ܢ ܟܵܗܢܵܐ ܕܒܲܣܝܵܡ ܒܘܼܪ̈ܟܵܘܗܝ ܐ̄ܪܵܙܵܐ ܡܛܲܦܸܣ<EOS>ܐܵܦ ܗܘ̤ ܟܵܗܢܵܐ ܩܕܼܵܡ ܡܲܚܲܬܿܬܼܵܐ ܐܝܼܬܼ ܠܹܗ ܕܲܡܣܝܼܡ<EOS>ܘܒܼܵܬܲܪ ܡܲܚܬܹܗ ܕܪܘܼܚܵܐ ܕܩܘܼܕܼܫܵܐ ܠܲܝܬܿ ܠܹܗ ܕܢܸܣܓܿܘܿܕܼ<EOS>ܗܵܝܕܹܿܝܢ ܟܵܗܢܵܐ ܫܵܩܹ̇ܠ ܒܐܝܼܕܼܵܘ̈ܗܝ ܠܲܚܡܵܐ ܚܲܝܵܐ<EOS>ܘܬܼܵܠܹ̇ܐ ܚܝܵܪܹܗ ܠܐܲܦܲܝ̈ ܪܵܘܡ̇ܐ ܘܡ̇ܘܕܹܿܐ ܒܡܵܪܹܗ<EOS>ܩܵܨܹ̇ܐ ܠܠܲܚܡܵܐ ܒܲܫܡܵܐ ܕܐܲܒܼܵܐ ܘܲܒܼܪܵܐ ܘܪܘܼܚܵܐ<EOS>ܘܲܡܚܲܝܸܕܼ ܠܹܗ ܠܲܕܼܡ̇ܐ ܒܦܲܓܼܪܵܐ ܘܦܲܓܼܪܵܐ ܒܲܕܼܡ̇ܐ<EOS>ܪܵܫܹ̇ܡ ܠܲܕܼܡ̇ܐ ܒܦܲܓܼܪܵܐ ܘܡܲܕܼܟܲܕܼ ܬܠܝܼܬܵܝܘܼܬܼܵܐ<EOS>ܘܪܵܫܹ̇ܡ ܠܦܲܓܼܪܵܐ ܒܲܕܼܡ̇ܐ ܚܲܝܵܐ ܒܵܗ̇ ܒܲܩܪܵܝܬܵܐ<EOS>ܘܲܡܚܲܝܸܕܼ ܠܗܘܿܢ ܠܦܲܓܼܪܵܐ ܒܲܕܼܡܵܐ ܘܲܕܼܡ̇ܐ ܒܦܲܓܼܪܵܐ<EOS>ܕܟܼܠܢܵܫ ܢܵܘܕܹܿܐ ܕܚܲܕܼ ܐܝܼܬܲܝܗܘܿܢ ܦܲܓܼܪܵܐ ܘܲܕܼܡܵܐ<EOS>ܗܵܝܕܹܿܝܢ ܟܵܗܢܵܐ ܡ̣ܢ ܕܐܸܫܬܲܡܠܝܼܘ ܛܲܟܼܣܹ̈ܐ ܟܠܗܘܿܢ<EOS>ܡܒܲܪܸܟ ܠܥܲܡܵܐ ܒܗܵܝ̇ ܒܲܪܬܼ ܩܵܠܵܐ ܕܒܲܪܸܟ ܡ̇ܪܲܢ<EOS>ܡܫܲܪܸܐ ܡܸܟܹܿܝܠ ܠܡܸܩܨܵܐ ܦܲܓܼܪܵܐ ܐܝܼܕܼܵܐ ܒܐܝܼܕܼܵܐ<EOS>ܕܢܸܗܘܸܐ ܕܠܝܼܠ ܗ̄ܘ̣ ܠܡܸܬܼܦܲܠܵܓܼܵܘ ܠܟܼܠ ܢܵܣܒܹ̈ܐ<EOS>ܩܝܵܡܬܹܿܗ ܕܲܒܼܪܵܐ ܪܲܙܸܙ ܟܵܗܢܵܐ ܒܫܘܼܡܠܵܝ ܐ̄ܪ̈ܵܙܹܐ<EOS>ܘܛܵܒܼ ܠܲܚ̇ܡܵܐܝܼܬܼ ܩܵܨܹ̇ܐ ܦܲܓܼܪܹܗ ܐܲܝܟ ܕܲܢܦܲܠܓܼܝܼܘܗܝ<EOS>ܒܗܵܝ̇ ܕܐܵܦ ܡ̇ܪܲܢ ܟܲܕܼ ܡ̣ܢ ܩܲܒܼܪܵܐ ܩܵܡ̣ ܗ̄ܘ̣ܵܐ ܒܫܘܼܒܼܚܵܐ<EOS>ܐܸܬܼܚ̄ܙܝܼ ܠܢܸܫܹ̈ܐ ܘܲܠܬܲܠܡܝܼ̈ܕܹܐ ܥܣܲܪ ܙܲܒܼ̈ܢܵܬܼܵܐ<EOS>ܒܲܙܒܲܢ ܠܡܲܪܝܲܡ ܗܵܝ̇ ܡܲܓܼܕܿܠܵܝܬܵܐ ܗܝ̤ ܒܲܠܚܘܿܕܹܝܗ̇<EOS>ܘܒܲܙܒܲܢ ܠܠܘܼܩܵܐ ܘܲܠܩܲܠܚܘܿܦܵܐ ܕܐܵܙ̇ܠ̄ܝܼܢ ܒܐܘܼܪܚܵܐ<EOS>ܘܒܲܙܒܲܢ ܠܓܼܘܼܕܼܵܐ ܚܕܲܥܣܝܼܪܵܝܬܵܐ ܒܓܼܵܘ ܥܸܠܝܼܬܼܵܐ<EOS>ܙܒܲܢ̄ܬܵܐ ܐ̄ܚܪܹܬܼܵܐ ܥܲܠ ܝܲܕܼ ܝܲܡܵܐ ܕܛܹܒܼܵܪܝܼܘܿܣ<EOS>ܠܟܼܠܗܘܿܢ ܐܸܬܼܚܙܝܼ ܘܫܲܪܲܪ ܐܸܢܘܿܢ ܥܲܠ ܢܘܼܚܵܡܹܐ<EOS>ܘܐܵܦ ܠܲܬܼܐܘܿܡ̇ܐ ܚܵܘܝܼ ܣܸܛܪܹܗ ܕܘܼܟܲܬܼ ܪܘܼܡܚܵܐ<EOS>ܘܥܲܠ ܛܘܼܪ ܙܲܝ̈ܬܹܿܐ ܒܲܪܸܟ ܡ̇ܪܲܢ ܠܲܬܼܥܣܲܪܬܹܿܗ<EOS>ܘܐܸܬܼܦܪܸܫ ܡܸܢܗܘܿܢ ܘܲܣܠܸ݂ܩ ܒܫܘܼܒܼܚܵܐ ܠܲܫܡܲܝ̈ ܫܡܲܝܵܐ<EOS>ܘܗܵܫܵܐ ܡܸܬܼܚܙܸܐ ܒܣܲܡܒܼܵܐ ܕܦܲܓܼܪܹܗ ܠܲܒܼܢܲܝ̈ ܥܹܕܿܬܵܐ<EOS>ܘܲܡܗܲܝܡܢܝܼܢ ܒܹܗ ܘܢܵܣ̇ܒܿܝܼܢ ܡܸܢܹܗ ܪܲܗܒܼܘܿܢ ܚܲܝܹ̈ܐ<EOS>ܗܵܝܕܹܿܝܢ ܩܵܥܹ̇ܐ ܟܵܪܘܿܙ ܥܹܕܿܬܵܐ ܘܲܡܪܝܼܡ ܩܵܠܹܗ<EOS>ܕܟܼܠܲܢ ܒܕܸܚܠܵܐ ܢܸܩܪܘܿܒܼ ܠܐ̄ܪܙܵܐ ܕܦܲܓܼܪܵܐ ܘܲܕܼܡ̇ܐ<EOS>ܒܗܲܝܡܵܢܘܼܬܼܵܐ ܢܸܬܿܕܲܟܲܪ ܚܲܫܹܗ ܕܝܼܫܘܿܥ ܡ̇ܪܲܢ<EOS>ܘܢܸܬܼܒܲܝܲܢ ܒܵܗ̇ ܐܵܦ ܒܲܩܝܵܡܬܹܿܗ ܕܡ̣ܢ ܒܹܝܬܼ ܡܝܼ̈ܬܹܐ<EOS>ܡܸܛܠܵܬܲܢ ܝܼܚܝܼܕܼܵܝܹܗ ܕܐܲܠܵܗ ܟܠܵܐ<EOS>ܢܣ݂ܲܒܼ ܒܲܪܢܵܫܵܐ ܡܫܲܡܠܲܝ ܘܲܓܼ݂ܡܲܪ ܡܕܲܒܿܪܵܢܘܼܬܹܗ<EOS>ܘܚܲܫ̣ ܒܲܙܩܝܼܦܵܐ ܘܡ̣ܝܼܬܼ ܘܐܸܬܼܢܲܚܲܡ ܘܩܵܡ̣ ܘܐܸܣܬܲܠܲܩ<EOS>ܘܝܲܗ̣̄ܒܼ ܠܲܢ ܒܚܘܼܒܹܿܗ ܐܲܝܟ ܪܲܗܒܼܘܿܢܵܐ ܘܲܕܼܡܹܗ<EOS>ܕܲܒܼܗܘܿܢ ܢܸܬܿܕܲܟܲܪ ܟܠ ܛܲܝ̈ܒܵܘܵܬܼܵܐ ܕܲܣܥ݂ܲܪ ܨܹܐܕܲܝܢ<EOS>ܢܵܘܕܹܿܐ ܘܢܸܣܓܿܘܿܕ ܘܲܢܫܲܒܲܚ ܠܹܗ ܒܟܼܠ ܥܸܕܵܢܝܼ̈ܢ<EOS>ܚܢܲܢ ܕܹܝܢ ܡܸܟܹܿܝܠ ܒܚܘܼܒܵܐ ܫܲܦܝܵܐ ܘܗܲܝܡܵܢܘܼܬܼܵܐ<EOS>ܢܸܩܪܘܿܒܼ ܢܸܣܲܒܼ ܣܝܼܡܲܬܼ ܚܲܝܹ̈ܐ ܪ̈ܘܼܚܵܢܵܝܹܐ<EOS>ܘܲܒܼܚܲܕܼ ܨܠܘܿܬܼܵܐ ܕܟܼܝܼܬܼܵܐ ܫܦܝܼܬܼܵܐ ܘܚܲܫܵܐ ܕܠܸܒܵܐ<EOS>ܢܸܫܬܵܘܬܲܦ ܠܗܘܿܢ ܠܐ̄ܪܵܙܹܐ ܣܓܼܝܼ̈ܕܹܐ ܕܥܹܕܿܬܼ ܩܘܼܕܼܫܵܐ<EOS>ܘܲܢܣܝܼܡ ܬܸܢܘܲܝ ܕܲܬܼܝܵܒܼܘܼܬܼܵܐ ܩܕܼܵܡ ܐܲܠܵܗܵܐ<EOS>ܘܢܸܬܿܬܿܘܸܐ ܘܢܸܚܲܫ ܥܲܠ ܣܘܼܥܪ̈ܵܢܹܐ ܢܕܼܝܼ̈ܕܹܐ ܕܲܣܥܲܪܢ<EOS>ܘܢܸܫܐܲܠ ܪ̈ܲܚܡܹܐ ܘܫܘܼܒܼܩܵܢ ܚܵܘ̈ܒܹܿܐ ܡ̣ܢ ܡ̇ܪܹܟܿܠ<EOS>ܘܢܸܫܒܿܘܿܩ ܐܵܦ ܚܢܲܢ ܣܲܟܼܠ̈ܘܵܬܼܵܐ ܠܲܟܼ̈ܢܵܘܵܬܲܢ<EOS>ܥܵܢܹ̇ܐ ܥܲܡܵܐ ܡ̇ܪܝܵܐ ܚܲܣܵܐ ܚܛܵܗܹ̈ܐ ܕܥܲܒܼܕܲܝ̈ܟ<EOS>ܘܕܲܟܵܐ ܬܹܐܪܬܲܢ ܡ̣ܢ ܦܘܼܠܵܓܼܵܐ ܘܡ̣ܢ ܚܸܪ̈ܝܵܢܹܐ<EOS>ܡ̇ܪܝܵܐ ܚܲܣܵܐ ܣܲܟܼܠ̈ܘܵܬܼܵܐ ܕܲܡܫܲܒܿܚܵܢܲܝ̈ܟ<EOS>ܘܫܲܦܵܐ ܢܲܦܫܲܢ ܡ̣ܢ ܣܸܢܐܵܬܼܵܐ ܘܡܹܐܟܲܠܩܲܪܨܵܐ<EOS>ܡ̇ܪܝܵܐ ܚܲܣܵܐ ܚܛܵܗܹ̈ܐ ܕܥܲܒܼܕܲܝ̈ܟ ܕܐܵܘܕܿܝܼܘ ܒܲܫܡܵܟ<EOS>ܘܐܲܫܘܵܢ ܕܢܸܣܲܒܼ ܩܘܼܕܼܫܵܐ ܗܵܢܵܐ ܒܗܲܝܡܵܢܘܼܬܼܵܐ<EOS>ܡ̇ܪܝܵܐ ܚܲܣܵܐ ܠܥܲܒܼܕܲܝ̈ܟ ܕܩܵܪܹܝܢ ܠܲܫܡܵܟ ܟܠܝܘܿܡ<EOS>ܘܗܲܒܼܠܲܢ ܡ̇ܪܝܵܐ ܕܢܸܗܘܸܐ ܕܝܼܠܵܟ ܐܲܝܟ ܨܸܒܼܝܵܢܵܟ<EOS>ܘܢܸܗܘܘܿܢ ܠܲܢ ܡ̇ܪܝ ܐ̄ܪ̈ܙܹܐ ܗܸܠܹܝܢ ܐܲܠܵܗܵܝܹ̈ܐ<EOS>ܠܦܵܪܹܗ̄ܣܝܼܵܐ ܘܓܲܠܝܘܼܬܼ ܐܲܦܹ̈ܐ ܩܕܼܵܡ ܪܲܒܿܘܼܬܼܵܟ<EOS>ܗܵܝܕܹܝܢ ܟܵܗܢܵܐ ܡܨܲܠܸܐ ܘܒܼܵܥܹ̇ܐ ܡ̣ܢ ܐܲܠܵܗܵܐ<EOS>ܕܲܢܩܲܕܼܿܫ ܠܲܢ ܘܢܸܥܛܸܐ ܚܛܵܗܲܝ̈ܢ ܒܝܲܕܼ ܛܲܝܒܿܘܼܬܹܗ<EOS>ܘܢܲܫܘܸܐ ܠܟܼܠܲܢ ܕܲܢܩܘܼܡ ܩܘܼܕܼܡ̇ܘܗܝ ܠܵܐ ܡܘܼܡܬܼܵܢܹ̈ܐ<EOS>ܘܢܸܩܪܹܝܘܗܝ ܟܠܲܢ ܒܦܵܪܹܗ̄ܣܝܼܵܐ ܐܲܒܵܐ ܐܲܒܼܘܼܢ<EOS>ܘܗܵܝܕܹܿܝܢ ܥܲܡܵܐ ܥܵܢܹ̇ܐ ܘܐܵܡܲܪ ܒܲܚܦܝܼܛܘܼܬܼܵܐ<EOS>ܨܠܘܿܬܼܵܐ ܕܐܸܠܸܦ ܦܘܼܡܹܗ ܚܲܝܵܐ ܠܲܒܼܢܲܝ̈ ܚܘܼܒܹܿܗ<EOS>ܐܲܒܼܘܼܢ ܕܥܵܡܲ݁ܪ ܠܥܸܠ ܒܲܫܡܲܝܵܐ ܘܲܒܼܟܼܠ ܕܘܼܟܵܐ<EOS>ܢܸܬܼܩܲܕܲܫ ܒܲܢ ܫܡܵܟ ܩܲܕܿܝܼܫܵܐ ܡ̣ܢ ܟܠ ܥܲܡܡܹ̈ܢ<EOS>ܬܹܐܬܸܐ ܨܹܐܕܲܝܢ ܗܵܝ̇ ܡܲܠܟܿܘܼܬܼܵܐ ܕܐܸܫܬܵܘܕܿܝܼܬܿ ܠܲܢ<EOS>ܘܢܸܬܼܒܲܣܲܡ ܗܵܘ̇ ܒܝܲܕܼ ܪܲܗܒܼܘܿܢܵܐ ܡ̣ܢ ܗܵܐ ܡܸܟܵܐ<EOS>ܢܸܗܘܸܐ ܘܢܼܬܿܬܿܢܝܼܚ ܘܢܸܫܬܲܡܠܹܐ ܒܲܢ ܨܸܒܼܝܵܢ ܚܘܼܒܵܟ<EOS>ܘܢܸܫܬܿܘܸܐ ܕܢܸܓܼܡܘܿܪ ܟܠ ܣܘܼܥܪ݁ܢܝܼܢ ܐܲܝܟ ܨܸܒܼܝܵܢܵܟ<EOS>ܘܐܲܝܟ ܕܒܲܫܡܲܝܵܐ ܒܵܛ̇ܠܝܼܢ ܡܸܢܲܢ ܟܠ ܨܸܒܼܝܵܢܝܼ̈ܢ<EOS>ܗܵܟܲܢ ܘܒܲܐܪܥܵܐ ܐܲܝܟ ܨܸܒܼܝܵܢܵܟ ܒܲܠܚܘܿܕܼ ܢܸܨܒܸܿܐ<EOS>ܗܲܒܼܠܲܢ ܠܲܚܡܵܐ ܘܟܼܠ ܣܘܼܢܩܵܢܵܐ ܦܲܓܼܪܵܢܵܝܵܐ<EOS>ܒܗܵܢܵܐ ܙܲܒܼܢܵܐ ܕܬܼܵܘܬܵܒܼܘܼܬܲܢ ܕܲܒܼܗܵܢ ܥܵܠܡܵܐ<EOS>ܘܲܫܒܼܘܿܩ ܚܵܘ̈ܒܲܝܢ ܘܚܲܣܵܐ ܚܛܵܗܲܝ̈ܢ ܕܲܒܼܗܘܿܢ ܚܵܒܼ݂ܢܲܢ<EOS>ܒܝܲܕܼ ܪܲܦܝܘܼܬܲܢ ܘܚܵܫܘܿܫܘܼܬܲܢ ܘܲܡܚܝܼܠܘܼܬܲܢ<EOS>ܘܐܵܦܚܢܲܢ ܗܵܟܿܝܠ ܫܒ݂ܲܩ̄ܢ ܡ̣ܢ ܠܸܒܲܢ ܠܟܼܠ ܕܚܲܝܵܒܼ ܠܲܢ<EOS>ܘܠܵܐ ܢܵܛ̇ܪܝܼܢܲܢ ܐܲܟܿܬܼܵܐ ܒܠܸܒܿܢ ܥܲܠ ܒܲܪܢܵܫܵܐ<EOS>ܘܠܵܐ ܬܲܥܸܠܲܝܢ ܠܵܐ ܠܢܸܣܝܘܿܢܵܐ ܘܠܵܐ ܠܒܼܘܼܚܪܵܢܵܐ<EOS>ܕܲܡܚܝܼܠܝܼܢܲܢ ܘܒܸܠܥܵܕܼ ܚܲܝܠܵܟ ܠܲܝܬܿܝܼܢ ܡܸܕܸܿܡ<EOS>ܐܸܠܵܐ ܦܲܨܵܢ ܡ̣ܢ ܒܝܼܫܘܼܬܹܗ ܕܒܼܝܼܫܵܐ ܢܟܼܝܼܠܵܐ<EOS>ܘܠܵܐ ܬܲܦܸܣ ܠܹܗ ܠܡܸܩܪܲܒܼ ܨܸܐܕܲܝܢ ܒܝܲܕܼ ܨܸܢ̈ܥܵܬܹܗ<EOS>ܡܸܛܠ ܕܕܝܼܠܵܟ ܐܝܼܬܼܵܘܗܝ ܚܲܝܠܵܐ ܐܵܦ ܡܲܠܟܿܘܼܬܼܵܐ<EOS>ܘܠܵܟ ܡܸܬܿܬܿܚܝܼܒܼܵܐ ܐܵܦ ܬܸܫܒܿܘܿܚܬܵܐ ܠܥܵܠܲܡ ܥܵܠܡܝܼܢ<EOS>ܗܵܝܕܹܿܝܢ ܐܵܡܲ݁ܪ ܟܵܗܢܵܐ ܠܥܲܡܵܐ ܫܠܵܡܵܐ ܥܲܡܟܼܘܿܢ<EOS>ܘܥܵܢܹ̇ܐ ܥܲܡܵܐ ܘܥܲܡܵܟ ܟܵܗܢܵܐ ܘܥܲܡܵܗ̇ ܕܪܘܼܚܵܟ<EOS>ܒܲܨܠܘܿܬܼ ܡ̇ܪܲܢ ܫܲܪܝܼ ܟܵܗܢܵܐ ܒܫܘܼܪܝ ܐ̄ܪ̈ܵܙܹܐ<EOS>ܘܒܼܵܗ̇ ܬܘܼܒܼ ܡܫܲܠܸܡ ܗܵܫܵܐ ܕܐܸܬܼܓܿܡܲܪܘ ܐ̄ܪ̈ܵܙܹܐ ܟܠܗܘܿܢ<EOS>ܫܠܵܡܵܐ ܥܲܡܟܼܘܿܢ ܐܵܡܲ݁ܪ ܟܵܗܢܵܐ ܒܗܵܢ ܥܸܕܼܢܵܐ<EOS>ܘܲܡܥܲܗܸܕܼ ܠܲܢ ܩܝܵܡܬܹܿܗ ܕܡ̇ܪܲܢ ܕܡ̣ܢ ܒܹܝܬܼ ܡܝܼܬܹ̈ܐ<EOS>ܫܠܵܡܵܐ ܥܲܡܟܼܘܿܢ ܐܸܡܲܪ ܡܵܪܲܢ ܠܲܬܼܪܸܥܣܲܪܬܹܿܗ<EOS>ܟܲܕܼ ܐܸܬܼܚ̄ܙܝܼ ܠܗܘܿܢ ܘܣܲܒܲܪ ܐܸܢܘܿܢ ܥܲܠ ܢܘܼܚܵܡܹܗ<EOS>ܫܠܵܡܵܐ ܥܲܡܟܼܘܿܢ ܐܸܡ݂ܲܪ ܡ̇ܪܲܢ ܠܲܒܼܢܲܝ̈ ܐ̄ܪܵܙܹܗ<EOS>ܕܗܵܐ ܐܸܬܼܢܲܚܡܹܬܼ ܘܲܡܢܲܚܸܡ ܐ̄ܢܵܐ ܠܟܼܠܹܗ ܟܝܵܢܵܐ<EOS>ܫܠܵܡܵܐ ܥܲܡܟܼܘܿܢ ܐܸܡ݂ܲܪ ܠܐܲܚܵܘ̈ܗܝ ܒܢܲܝ̈ ܥܸܢܝܵܢܹܗ<EOS>ܕܗܵܐ ܣܵܠܹ̇ܩ ܐ̄ܢܵܐ ܘܲܡܛܲܝܸܒܼ ܐ̄ܢܵܐ ܐܲܬܼܪܵܐ ܠܟܼܠܟܼܘܿܢ<EOS>ܫܠܵܡܵܐ ܥܲܡܟܼܘܿܢ ܐܼܡܲ݁ܪ ܡ̇ܪܲܢ ܠܲܬܼܪܸܥܣܲܪܬܹܿܐ<EOS>ܕܥܲܡܟܼܘܿܢ ܐܝܼܬܼܿܝ ܥܕܲܡ̇ܐ ܠܥܵܠܲܡ ܕܠܵܐ ܫܘܼܠܵܡܵܐ<EOS>ܘܗܵܢܵܐ ܫܠܵܡܵܐ ܝܵܗܹ̇ܒܼ ܟܵܗܢܵܐ ܠܲܒܼܢܲܝ̈ ܥܹܕܬܵܐ<EOS>ܘܲܡܫܲܪܲܪ ܠܗܘܿܢ ܒܚܘܼܒܵܐ ܘܣܲܒܼܪܵܐ ܘܗܲܝܡܵܢܘܼܬܼܵܐ<EOS>ܘܡ̇ܐ ܕܐܸܬܼܥܲܬܲܕܼܘ ܝܲܠܕܲܝ̈ ܥܹܕܿܬܵܐ ܠܡܸܣܲܒܼ ܐ̄ܪ̈ܵܙܹܐ<EOS>ܩܵܥܹ̇ܐ ܟܵܗܢܵܐ ܕܲܠܩܲܕܿܝܼܫܹ̈ܐ ܝܵܐܹ̇ܠ ܒܘܼܕܼܫܵܐ<EOS>ܠܟܼܠ ܩܲܕܿܝܼܫܹ̈ܐ ܡܩܲܕܿܫܲܝ̈ ܒܪܘܼܚܵܐ ܕܣܝܼܡܲܬܼ ܒܢܲܝ̈ܵܐ<EOS>ܝܵܐܹ̇ܐ ܩܘܼܕܼܫܵܐ ܒܝܲܕܼ ܫܵܠ̇ܡܘܼܬܼܵܐ ܕܠܲܐܒܼܵܗ̈ܬܼܵܐ<EOS>ܠܟܼܠ ܩܲܕܿܝܼܫܹ̈ܐ ܕܩܲܕܿܫܲܬ̤ ܐܸܢܘܿܢ ܡܲܥܡܘܿܕܼܝܼܬܼܵܐ<EOS>ܝܵܐܹ̇ܐ ܩܘܼܕܼܫܵܐ ܐܲܝܟ ܢܵܡܘܿܣܵܐ ܥܹܕܿܬܵܢܵܝܵܐ<EOS>ܬܸܓܼܡܹ̈ܐ ܐ̄ܚܪ̈ܵܢܹܐ ܗܵܢ̇ܘܿܢ ܕܐܸܬܿܛܪܸܕܼܘ ܡ̣ܢ ܓܵܘ ܥܹܕܼܬܵܐ<EOS>ܠܵܐ ܢܸܫܬܵܘܬܿܦܘܼܢ ܒܡܲܣܒܼܵܐ ܕܐ̄ܪ̈ܵܙܹܐ ܐܲܠܵܗܵܐ<EOS>ܥܵܢܹ̇ܐ ܥܲܡܵܐ ܕܚܲܕܼ ܗ̄ܘ̣ ܐܲܒܼܵܐ ܗܵܘ̇ ܩܲܕܿܝܼܫܵܐ<EOS>ܕܡܸܡܬܼܘܿܡ ܐܝܼܬܼܵܘܗܝ ܕܠܵܐ ܫܘܼܪܵܝܵܐ ܘܠܵܐ ܫܘܼܠܵܡܵܐ<EOS>ܘܗܘ̤ ܐܲܫܘܝܼ ܠܲܢ ܕܢܸܩܢܸܐ ܒܛܲܝܒܿܘܼ ܩܲܕܝܼܫܘܼܬܼܵܐ<EOS>ܡ̣ܢ ܡ̇ܘܠܵܕܵܐ ܪܘܼܚܵܢܵܝܵܐ ܕܡܲܥܡܘܿܕܼܝܼܬܼܵܐ<EOS>ܘܚܲܕܼ ܗ̄ܘ̣ ܐܲܒܼܵܐ ܘܚܲܕܼ ܗ̄ܘ̣ ܐܵܦ ܒܪܵܐ ܘܪܘܼܚܵܐ ܕܩܘܼܕܼܫܵܐ<EOS>ܚܲܕܼ ܒܲܬܼܠܵܬܼܵܐ ܘܲܬܼܠܵܬܼܵܐ ܒܝܲܕܼ ܕܠܵܐ ܫܘܼܓܼܢܵܝܵܐ<EOS>ܫܘܼܒܼܚܵܐ ܠܐܲܒܼܵܐ ܘܠܲܒܼܪܵܐ ܕܡܸܢܹܗ ܘܲܠܪܘܼܚ ܩܘܼܕܼܫܵܐ<EOS>ܐܝܼܬܼܝܵܐ ܕܐܝܼܬܼܵܘܗܝ ܠܥܵܠܲܡ ܥܵܠܡܝܼܢ ܕܠܵܐ ܫܘܼܠܵܡܵܐ<EOS>ܗܵܝܕܹܿܝܢ ܟܵܗܢܵܐ ܗܘ̤ ܩܲܕܼܡ̇ܝܑܬܼ ܢܵܣܹ̇ܒܼ ܩܘܼܕܼܫܵܐ<EOS>ܕܢܲܠܸܦ ܠܥܲܡܵܐ ܕܐܵܦ ܗܘ̤ ܟܵܗܢܵܐ ܣܢܝܼܩ ܥܲܠ ܪ̈ܲܚܡܹܐ<EOS>ܟܵܗܢܵܐ ܕܩܲܕܹܿܫ ܣܢܝܼܩ ܥܲܠ ܡܲܣܒܼܵܐ ܕܐ̄ܪ̈ܵܙܹܐ ܣܓܼܝܼܕܹ̈ܐ<EOS>ܕܢܸܫܬܿܘܸܐ ܐܵܦ ܗܘ̤ ܠܫܵܘܬܵܦܘܼܬܼܵܐ ܕܪܲܗܒܼܘܿܢ ܚܲܝܹ̈ܐ<EOS>ܩܵܕܹ̇ܡ ܟܵܗܢܵܐ ܠܐܲܦܸܣܩܘܿܦܵܐ ܒܡܲܣܒܼܵܐ ܕܐ̄ܪ̈ܵܙܹܐ<EOS>ܐܸܢܗܘ̤ ܕܟܼܵܗܢܵܐ ܩܲܕܸܿܫ ܐܸܢܘܿܢ ܘܠܵܘ ܪܲܒܿ ܟܵܗܢܹ̈ܐ<EOS>ܘܐܝܼܕܼܵܐ ܒܐܝܼܕܼܵܐ ܢܵܣܒܿܝܼܢ ܟܵܗܢܹ̈ܐ ܘܡܲܫܲܡܫܵܢܹ̈ܐ<EOS>ܘܗܵܝܕܹܿܝܢ ܥܲܡܵܐ ܓܲܒܼܪܹ̈ܐ ܘܢܸܫܹ̈ܐ ܙܥܘܿܪܹ̈ܐ ܘܪܵܘܪ̈ܒܹܐ<EOS>ܘܥܲܡ ܡܲܦܲܩܬܹܿܗ ܕܟܼܵܗܢܵܐ ܡܒܲܪܸܟ ܠܥܲܡܵܐ ܘܐܸܡܲ݁ܪ<EOS>ܛܲܝܒܿܘܼܬܹܗ ܠܲܡ ܕܡ̇ܪܲܢ ܝܼܫܘܿܥ ܬܸܗܘܸܐ ܥܲܡܟܼܘܿܢ<EOS>ܢܵܦܹ̇ܩ ܩܘܼܕܼܫܵܐ ܒܦܝܼܢܟܼܵܐ ܘܟܼܵܣܵܐ ܒܗܸܕܼܪܵܐ ܘܫܘܼܒܼܚܵܐ<EOS>ܒܲܠܘܼܝܼܬܼ ܟܵܗܢܹ̈ܐ ܘܙܵܘܚܵܐ ܪܲܒܵܐ ܕܲܡܫܲܡܫܵܢܹ̈ܐ<EOS>ܐܲܠܦܹ̈ܐ ܕܥܝܼܪܹ̈ܐ ܘܲܡܫܲܡܫܵܢܹ̈ܐ ܕܢܘܼܪܵܐ ܘܪܘܼܚܵܐ<EOS>ܢܵܦ̇ܩܝܼܢ ܩܕܼܵܡ̇ܘܗܝ ܕܦܲܓܼܪܹܗ ܕܡ̇ܪܲܢ ܘܲܡܙܲܝܚܝܼܢ ܠܹܗ<EOS>ܚܵܕܹ̇ܝܢ ܟܠܗܘܿܢ ܒܢܲܝܹ̈ܐ ܕܥܹܕܿܬܵܐ ܘܟܼܠܹܗ ܥܲܡܵܐ<EOS>ܡ̇ܐ ܕܚܵܙܹ̇ܝܢ ܠܹܗ ܠܦܲܓܼܪܵܐ ܕܢܵܦܹ̇ܩ ܡ̣ܢ ܓܵܘ ܡܲܕܼܒܿܚܵܐ<EOS>ܘܐܲܟܼܕܝܼܘ ܫܠܝܼܚܹ̈ܐ ܒܡܵܪܲܢ ܒܵܬܼܪ ܩܝܵܡܬܹܿܗ<EOS>ܗܵܟܲܢ ܚܵ̇ܕܹܝܢ ܡܗܲܝܡܢܹ̈ܐ ܟܠܗܘܿܢ ܡ̇ܐ ܕܚܵܙܹ̇ܝܢ ܠܹܗ<EOS>ܪܲܒܿܘܼ ܐܲܚܲܝ̈ ܐ̄ܪܵܙܵܐ ܗܵܢܵܐ ܘܠܵܐ ܡܸܬܼܡܲܠܲܠ<EOS>ܘܐܲܝܢܵܐ ܕܡܸܫܟܲܚ ܕܣܵܦܹ̇ܩ ܢܸܣܦܲܩ ܐܸܢܗܘ̤ ܕܲܡܨܸܐ<EOS>ܐ̄ܪܵܙ ܠܝܼ ܐ̇ܪܵܙ ܠܝܼ ܩ̣ܥܵܐ ܐܹܫܲܥܝܵܐ ܬܗܝܼܪ ܩܲܢܒܼܝܼܢܹ̈ܐ<EOS>ܥܲܠ ܓܸܠܝܝܵܢܵܐ ܐܲܠܵܗܵܐ ܕܚܲܙ̣ܵܐ ܒܗܲܝܟܠܵܐ<EOS>ܐܸܢܗܘ̤ ܕܐܸܒܼܥܸܐ ܕܐܸܟܼܬܿܘܿܒܼ ܡܸܕܹܿܡ ܥܲܠ ܗܵܢ ܒܲܪܒܵܐ<EOS>ܠܵܐ ܣܵܦ̇ܩܝܼܢ ܠܝܼ ܟܠ ܩܲܪ̈ܛܲܝܣܹܐ ܕܲܒܼܗܵܢܵܐ ܟܠ<EOS>ܠܲܓܼܡܝܼܪܹ̈ܐ ܬܘܼܒܼ ܘܠܲܡܫܲܡ̈ܠܲܝܵܐ ܚܵܫܲܚ ܒܸܣܪܵܐ<EOS>ܠܫܲܒܼܪܹ̈ܐ ܚܲܠܒܼܵܐ ܥܕܲܡ̇ܐ ܕܢܸܡܛܘܿܢ ܠܲܓܼܡܝܼܪܘܼܬܼܵܐ<EOS>ܡܲܢ ܕܐܵܟܹ̇ܿܠ ܦܲܓܼܪܝ ܗܘ̤ ܡܩܵܘܸܐ ܒܝܼ ܘܐܸܢܵܐ ܠܲܡ ܒܹܗ<EOS>ܐܸܢܗܘ̤ ܕܢܸܛܲܪ ܟܠ ܦܘܼܩܕܵܢܲܝ̈ ܒܲܙܗܝܼܪܘܼܬܼܵܐ<EOS>ܡܲܢ ܕܐܸܟܹ̇ܠ ܦܲܓܼܪܝ ܘܫܵܬܹ̇ܐ ܡ̣ܢ ܕܼܡܝ ܟܲܕܼ ܠܵܐ ܫܵܘܹ̇ܐ<EOS>ܠܚܘܼܝܵܒܹܗ ܓܹܝܪ ܐܵܟܹ̇ܠ ܘܫܵܬܹ̇ܐ ܕܠܵܐ ܝܘܼܬܼܪܵܢܵܐ<EOS>ܦܵܫܹ̇ܛ ܐܝܼܕܼܵܘ̈ܗܝ ܐܲܝܢܵܐ ܕܩܵܪܹܒܼ ܠܡܸܣܲܒܼ ܦܲܓܼܪܵܐ<EOS>ܟܲܕܼ ܠܝܲܡܝܼܢܹܗ ܡܥܲܠܸܐ ܘܣܵܐܹ̇ܡ ܠܥܸܠ ܡ̣ܢ ܚܒܲܪܬܼܵܗ̇<EOS>ܒܲܕܼܡܘܼܬܼ ܨܠܝܼܒܼܵܐ ܦܵܟܲ݁ܪ ܠܐܝܼܕܼܵܘ̈ܗܝ ܗܘ̤ ܢܵܣܘܿܒܼܵܐ<EOS>ܘܟܸܢ ܡܩܲܒܸܿܠ ܠܹܗ ܠܦܲܓܼܪܹܗ ܠܥܸܠ ܡ̣ܢ ܨܠܝܼܒܼܵܐ<EOS>ܠܥܸܠ ܡ̣ܢ ܨܠܝܼܒܼܵܐ ܐܸܬܼܒܲܙܲܚ ܗ̄ܘ̣ܵܐ ܡ̇ܪܲܢ ܝܼܫܘܿܥ<EOS>ܘܒܹܗ ܒܲܨܠܝܼܒܼܵܐ ܦܪ݂ܲܚ ܘܐܸܬܼܥܲܠܝܼ ܠܪܵܘܡܵܐ ܕܲܠܥܸܠ<EOS>ܒܗܵܢܵܐ ܛܘܼܦܣܵܐ ܩܵܪܹ̇ܒܼ ܢܵܣܹ̇ܒܼ ܐܲܝܢܵܐ ܕܢܵܣܹ̇ܒܼ<EOS>ܘܟܼܵܗܵܢܵܐ ܕܝܵܗܹ̇ܒܼ ܐܵܡܲܪ ܨܹܐܕܼܵܘܗܝ ܦܲܓܼܪܹܗ ܕܡ̇ܪܲܢ<EOS>ܢܵܣܹ̇ܒܼ ܒܐܝܼܕܼܵܘ̈ܗܝ ܦܲܓܼܪܵܐ ܣܓܼܝܼܕܼܵ ܕܡ̇ܪܵܐ ܕܟܼܠܵܐ<EOS>ܘܲܡܥܲܦܸܩ ܠܹܗ ܘܲܡܢܲܫܸܩ ܠܹܗ ܒܚܘܼܒܵܐ ܘܪ̈ܲܚܡܹܐ<EOS>ܡܲܥܸܠ ܛܵܡܲ݁ܪ ܚܡܝܼܪܵܐ ܕܚܲܝܹ̈ܐ ܒܗܲܝܟܲܠ ܦܲܓܼܪܹܗ<EOS>ܕܢܸܗܘܸܐ ܦܲܓܼܪܹܗ ܡܩܲܕܿܫܵܐ ܒܡܲܣܒܼܵܐ ܕܦܲܓܼܪܹܗ ܕܡ̇ܪܲܢ<EOS>ܠܚܵܘ̈ܒܹܿܗ ܡܚܲܣܸܐ ܠܡܘܼܡܹ̈ܐ ܡܕܲܟܸܿܐ ܠܟܹܐܒܹ̈ܐ ܡܲܐܣܸܐ<EOS>ܘܲܠܟܼܘܼ̈ܬܼܡ̇ܐ ܡܚܲܠܸܠ ܡ̇ܪܹܩ ܒܙܘܿܦܵܐ ܕܪ̈ܲܚܡܵܘܗܝ<EOS>ܘܟܲܕܼ ܡܸܬܼܦܲܠܲܓܼ ܦܲܓܼܪܵܐ ܘܲܕܼܡ̇ܐ ܠܟܼܠ ܢܵܣܘܿܒܹ̈ܐ<EOS>ܩܵܥ̇ܝܵܐ ܥܹܕܿܬܵܐ ܠܐܝܼܩܵܪ ܐ̄ܪ̈ܵܙܹܐ ܘܗܵܠܹܝܢ ܐܵܡ̇ܪܵܐ<EOS>ܗܵܐ ܣܲܡ ܚܲܝܹ̈ܐ ܗܵܐ ܡܸܬܼܦܲܠܲܓܼ ܒܥܹܕܿܬܼ ܩܘܼܕܼܫܵܐ<EOS>ܬܵܘ ܡ̇ܝܘܿܬܹ̈ܐ ܣܲܒܼܘ ܘܐܸܬܼܚܲܣܵܘ ܡ̣ܢ ܚܵܘܒܲܝ̈ܟܿܘܿܢ<EOS>ܗܵܢ̇ܵܘ ܦܲܓܼܪܹܗ ܘܲܕܼܡܹܗ ܕܡ̇ܪܲܢ ܒܫܲܪܝܼܪܘܼܬܼܵܐ<EOS>ܕܫܲܩ̣ܠܘܼܗܝ ܥܲܡܡܹ̈ܐ ܘܐܸܬܼܚܲܣܝܼܘ ܒܹܗ ܕܠܵܐ ܦܠܝܼܓܼܘܼܬܼܵܐ<EOS>ܗܵܢܵ̇ܘ ܣܲܡܵܐ ܕܡܲܐܣܸܐ ܟܹܐܒܹ̈ܐ ܘܫܘܼܪ̈ܲܝܵܐ ܣܪ̈ܲܝܵܐ<EOS>ܣܲܒܼܘ ܡ̇ܝܘܿܬܹ̈ܐ ܘܐܸܬܿܕܼܵܟܵܘ ܒܹܗ ܡ̣ܢ ܚܵܘ̈ܒܲܝܟܿܘܿܢ<EOS>ܬܵܘ ܣܲܒܼܘ ܡܲܓܼܵܢ ܫܘܼܒܼܩܵܢ ܘܣܲܛܼܠ̈ܘܵܬܼܵܐ<EOS>ܒܦܲܓܼܪܵܐ ܘܲܕܼܡ̇ܐ ܕܫܵܩܹ̇ܠ ܚܛܝܼܬܹܗ ܕܥܵܠܡܵܐ ܟܠܹܗ<EOS>ܘܡ̣ܢ ܕܐܸܫܬܵܘܬܲܦܘ ܒܦܲܓܼܪܵܐ ܘܲܕܼܡ̇ܐ ܟܠܹܗ ܟܸܢܫܵܐ<EOS>ܡܲܩܦܝܼܢ ܘܐܵܡ̇ܪܝܼܢ ܒܝܲܕܼ ܚܲܕܼܘܼܬܼܵܐ ܘܲܦܨܝܼܚܘܼܬܼܵܐ<EOS>ܡ̇ܪܲܢ ܝܼܫܘܿܥ ܡܲܠܟܵܐ ܣܓܿܝܼܕܼܵܐ ܡ̣ܢ ܟܠ ܒܸܪ̈ܝܵܢ<EOS>ܒܲܛܸܠ ܡܸܢܲܢ ܒܚܲܝܠܵܐ ܕܐ̄ܪ̈ܵܙܲܝܟ ܟܠ ܢܼܟܼܝܵܢܝܼ̈ܢ<EOS>ܘܡ̇ܐ ܕܕܼܵܢܲܚ ܐܲܢ̄ܬܿ ܒܚܲܪܬܼܵܐ ܕܙܲܒܼܢܹ̈ܐ ܠܦܘܼܪܩܵܢ ܟܠܵܐ<EOS>ܢܸܦܘܿܩ ܠܐܘܼܪܥܵܟ ܒܦܵܪܹܗ̄ܣܝܼܵܐ ܒܝܲܕܼ ܐܘܿܫܲܥܢܹ̈ܐ<EOS>ܘܢܵܘܕܹܿܐ ܠܲܫܡܵܟ ܥܲܠ ܛܲܝܒܿܘܼܬܼܵܟ ܕܲܠܘܵܬܼ ܓܸܢܣܲܢ<EOS>ܕܚܲܣܝܼܬܿ ܚܵܘ̈ܒܲܝܢ ܘܲܥ̣ܛܲܝܬܿ ܐܸܢܘܿܢ ܒܦܲܓܼܪܵܟ ܘܲܕܼܡܵܟ<EOS>ܘܗܵܪܟܵܐ ܘܬܲܡ̇ܢ ܡܸܫܬܿܘܸܐ ܕܢܲܣܸܩ ܠܐܲܠܵܗܘܼܬܼܵܟ<EOS>ܫܘܼܒܼܚܵܐ ܦܲܐܝܵܐ ܥܲܡ ܬܵܘܕܿܝܼܬܼܵܐ ܥܠܵܠܲܡ ܥܵܠܡܝܼܢ<EOS>ܗܵܝܕܹܿܝܢ ܩܵܥܹ̇ܐ ܟܵܪܘܿܙ ܥܹܕܿܬܵܐ ܒܟܼܵܪܘܿܘܙܼܬܹܗ<EOS>ܘܲܡܚܵܦܸܛ ܠܹܗ ܠܥܲܡܵܐ ܕܢܵܘܕܹܿܐ ܘܗܵܟܲܢ ܐܸܡܲ݁ܪ<EOS>ܟܠܲܢ ܐܲܝܠܹܝܢ ܕܲܠܡܵܘܗܲܒܼܬܼܵܐ ܕܐ̄ܪ̈ܵܙܹܐ ܐܸܫܬܿܘܝܼܢ<EOS>ܢܵܘܕܹܿܐ ܘܢܸܣܓܿܘܿܕܼ ܘܲܢܫܲܒܲܚ ܠܹܗ ܠܐܲܠܵܗ ܟܠܵܐ<EOS>ܘܥܵܢܹ̇ܐ ܥܲܡܵܐ ܠܹܗ ܬܸܫܒܿܘܿܚܬܼܵܐ ܥܲܠ ܡ̇ܘܗܲܒܼܬܹܗ<EOS>ܕܠܵܐ ܡܸܬܼܦܲܪܥܵܐ ܠܥܵܠܲܡ ܥܵܠܡܝܼܢ ܐܵܡܹܝܢ ܘܐܵܡܹܝܢ<EOS>ܗܵܝܕܹܿܝܢ ܟܵܗܢܵܐ ܡܨܲܠܸܐ ܘܡ̇ܘܕܹܿܐ ܠܐܲܠܵܗ ܟܠܵܐ<EOS>ܕܐܲܫܘܝܼ ܠܓܸܢܣܲܢ ܠܐ̄ܪ̈ܵܙܹܐ ܫܒܼܝܼܚܹ̈ܐ ܕܠܵܐ ܡܸܬܼܡܲܠܠܝܼܢ<EOS>ܘܒܼܵܥܹ̇ܐ ܘܲܡܦܝܼܣ ܕܲܢܚܲܝܸܠ ܠܲܢ ܕܢܸܫܦܲܪ ܩܘܼܕܼܡ̇ܘܗܝ<EOS>ܒܝܲܕܼ ܚܘܼܫܵܒܹ̈ܐ ܘܡܸܠܹ̈ܐ ܐܲܟܲܚ̄ܕܼ ܘܲܒܼܣܘܼܥܪ̈ܵܢܹܐ<EOS>ܗܵܝܕܹܿܝܢ ܨܠܘܿܬܼܵܐ ܕܐܲܠܸܦ ܦܘܼܡ̇ܐ ܗܵܘ̇ ܡܲܚܝܢܵܐ<EOS>ܡܨܲܠܹܝܢ ܟܠܗܘܿܢ ܒܡܲܕܼܒܿܚܵܐ ܘܲܠܒܲܪ ܒܲܟܼܢܝܼܫܘܼܬܼܵܐ<EOS>ܒܵܗ̇ ܗ̄ܘ̣ ܡܫܲܪܹܝܢ ܨܠܘܿܬܼܵܐ ܟܠܵܗ̇ ܒܨܲܦܪܵܐ ܘܪܲܡܫܵܐ<EOS>ܘܒܼܵܗ̇ ܗ̄ܘ̣ ܡܫܲܠܡܝܼܢ ܐ̄ܪ̈ܵܙܹܐ ܟܠܗܘܿܢ ܕܥܹܕܲܬܼ ܩܘܼܕܼܫܵܐ<EOS>ܗ̤ܝ ܠܲܡ ܐܝܼܬܹܝܗ̇ ܨܠܘܿܬܼܵܐ ܟܠܵܗ̇ ܗܵܝ̇ ܚܵܒܼܘܿܫܬܵܐ<EOS>ܘܡ̣ܢ ܒܸܠܥܵܕܹܝܗ̇ ܠܵܐ ܡܸܬܼܓܲܟܪܵܐ ܨܠܘܿܬܼܵܐ ܟܠܵܗ̇<EOS>ܗܵܝܕܹܝܢ ܢܵܦܹ̇ܩ ܩܵܐܹ̇ܡ ܥܲܠ ܬܪܲܥ ܡܲܕܼܒܿܚܵܐ<EOS>ܘܦܵܫܹ̇ܛ ܐܝܼܕܼܵܘ̈ܗܝ ܘܲܡܒܲܪܸܟ ܠܹܗ ܠܥܲܡܵܐ ܘܐܸܡܲ݁ܪ<EOS>ܠܥܲܡܵܐ ܟܠܹܗ ܡܒܲܪܸܟ ܟܵܗܢܵܐ ܒܗܵܘ̇ ܥܸܕܵܢܵܐ<EOS>ܒܛܘܼܦܣܵܐ ܕܒܲܪܸܟ ܡ̇ܪܲܢ ܝܼܫܘܿܥ ܠܲܬܼܪܥܣܲܪܬܹܿܗ<EOS>ܒܝܘܿܡ ܣܘܼܠܵܩܹܗ ܐܲܪܝܼܡ ܐܝܼܕܼܵܘ̈ܗܝ ܪܲܒܵܐ ܕܟܼܘܼܡܪܹ̈ܐ<EOS>ܘܒܲܪܸܟ ܘܟܲܗܹܢ ܠܲܬܼܪܸܥܣܲܪܬܹܿܗ ܘܟܸܢ ܐܸܬܼܥܲܠܝܼ<EOS>ܐ̄ܪܵܙ ܢܘܼܚܵܡܹܗ ܪܲܙܸܙ ܟܵܗܢܵܐ ܒܫܘܼܡܠܵܝ ܐ̄ܪ̈ܵܙܹܐ<EOS>ܘܐ̄ܪܵܙ ܓܸܠܝܵܢܹܗ ܩܕܼܵܡ ܬܲܠܡܝܼܕܼܵܘ̈ܗܝ ܒܝܲܕܼ ܦܘܼܠܵܓܹܗ<EOS>ܒܲܦܫܵܛ ܐܝܼܕܼܵܘ̈ܗܝ ܕܟܼܵܗܢܵܐ ܙܲܗܝܵܐ ܕܠܲܐܦܲܝ̈ ܪܵܘܡܵܐ<EOS>ܡܲܣܪܲܚ ܒܘܼܪܟܿܬܼܵܐ ܠܟܼܠܹܗ ܟܸܢܫܵܐ ܘܗܵܟܲܢ ܐܵܡܲ݁ܪ<EOS>ܗܵܘ̇ ܕܒܲܪܸܟ ܠܲܢ ܒܟܼܠ ܒܘܼܪ̈ܟܵܬܼܵܐ ܕܪܘܼܚ ܒܲܫܡܲܝܵܐ<EOS>ܗܵܫܵܐ ܐܵܦ ܗܘ̤ ܢܒܲܪܸܟ ܠܟܼܠܲܢ ܒܚܲܝܠܵܐ ܕܐ̄ܪ̈ܵܙܵܘܗܝ<EOS>ܒܗܵܕܹܐ ܒܘܼܪܟܿܬܼܵܐ ܕܲܡܒܲܪܸܟ ܠܲܢ ܟܵܗܢܵܐ ܙܲܗܝܵܐ<EOS>ܨܵܐܲܪ ܐ̄ܪ̈ܵܙܵܐ ܕܗܵܝ̇ ܕܲܥܬܼܝܼܕܼܵܐ ܕܬܸܥܘܼܪ ܨܹܐܕܲܝܢ<EOS>ܡ̇ܐ ܕܐܸܬܼܢܲܚܲܡ̄ܢ ܡ̣ܢ ܒܹܝܬܼ ܡܝܼ̈ܬܹܐ ܘܲܠܒܸܫ̣̄ܢ<EOS>ܠܥܸܠ ܠܲܫܡܲܝܵܐ ܡܬܼܥܲܠܹܝܢܲܢ ܥܲܡ ܦܵܪܘܿܩܵܐ<EOS>ܬܲܡ̇ܢ ܒܵܛ̇ܠܝܼܢ ܚܲܫܹ̈ܐ ܟܠܗܘܿܢ ܡ̣ܢ ܐ̄ܢܵܫܘܼܬܲܢ<EOS>ܘܡܸܬܼܒܲܣܡܝܼܢܲܢ ܒܛܘܼܒܹ̈ܐ ܪ̇ܓܼܝܼܓܹܐ ܕܠܵܐ ܫܘܼܠܵܡܵܐ<EOS>ܒܗܵܢܵܐ ܥܵܠܡܵܐ ܕܒܹܗ ܡܕܲܝܪܼܝܼܢܲܢ ܒܚܲܫܹ̈ܐ ܟܠܗܘܿܢ<EOS>ܢܸܛܲܪ ܚܲܝܲܝ̈ܢ ܡ̣ܢ ܢܸܟܼܝܵܢܹ̈ܐ ܕܲܟܼܣܹܝܢ ܘܲܓܼܠܹܝܢ<EOS>ܘܐܲܝܟ ܕܐܲܫܘܝܼ ܠܲܢ ܠܡܲܣܒܼܵܐ ܕܐ̄ܪ̈ܵܙܵܘܗܝ ܒܝܲܕܼ ܛܲܝܒܿܘܼܬܹܗ<EOS>ܢܲܫܘܸܐ ܠܟܼܠܲܢ ܕܢܸܗܘܸܐ ܗܲܝܟܿܠܹ̈ܐ ܠܐܲܠܵܗܘܼܬܹܗ<EOS>ܘܲܒܼܟܼܠ ܢܸܫܡܵܐ ܢܵܘܕܼܵܐ ܘܢܸܣܓܿܘܿܪ ܘܲܢܫܲܒܲܚ ܠܹܗ<EOS>ܥܲܠ ܡ̇ܘܗܲܒܼܬܹܗ ܕܠܵܐ ܡܸܬܼܡܲܠܠܵܐ ܒܠܸܫܵܢ ܒܸܣܪܵܐ<EOS>ܥܵܠܹܝܢ ܡܲܣܪܲܚ ܟܵܗܢܵܐ ܙܲܗܝܵܐ ܒܝܲܕܼ ܒܘܼܪ̈ܟܵܬܹܗ<EOS>ܘܲܒܼܝܲܡܝܼܢܹܗ ܪܵܫܹ̇ܡ ܠܟܸܢܫܵܐ ܒܪܘܼܫܡܵܐ ܚܲܝܵܐ<EOS>ܗܸܠܹܝܢ ܐܸܢܘܿܢ ܐ̄ܪ̈ܵܙܹܐ ܫܒܼܝܼܚܹ̈ܐ ܕܥܹܕܲܬܼ ܩܘܼܕܼܫܵܐ<EOS>ܘܗܵܢܵܘ̇ ܛܲܟܼܣܵܐ ܕܒܹܗ ܡܸܬܼܓܲܡܪܝܼܢ ܡ̣ܢ ܟܵܗܢܘܼܬܼܵܐ<EOS>ܛܘܼܒܼܵܘܗܝ ܠܐܲܝܢܵܐ ܕܲܕܼܟܸܐ ܠܸܒܹܿܗ ܒܗܵܘ̇ ܥܸܕܼܢܵܐ<EOS>ܕܒܹܗ ܡܸܬܼܩܲܕܿܫܝܼܢ ܐ̄ܪ̈ܵܙܹܐ ܕܚܝܼܠܹ̈ܐ ܕܦܲܓܼܪܹܗ ܕܡܵܪܲܢ<EOS>ܥܝܼܪܹ̈ܐ ܒܪܵܘܡܵܐ ܝܵܗ̇ܒܿܝܼܢ ܛܘܼܒܼܵܐ ܠܲܒܼܢܲܝ̈̄ ܥܹܕܿܬܵܐ<EOS>ܕܐܸܫܬܿܘܝܼܘ ܠܡܲܣܒܼܵܐ ܕܦܲܓܼܪܹܗ ܘܲܕܼܡܹܗ ܕܡ̇ܪܲܢ ܝܼܫܘܿܥ<EOS>ܫܘܼܒܼܚܵܐ ܠܲܫܡܵܟ ܥܲܠ ܡܵܘܗܲܒܼܬܼܵܟ ܕܠܵܐ ܡܸܬܼܡܲܠܠܵܐ<EOS>ܘܡܲܢ̣ܘܼ ܣܵܦܹ̇ܩ ܕܢܸܦܪܘܼܥ ܫܘܼܒܼܚܵܐ ܠܐܲܠܵܗܘܼܬܼܵܟ<EOS>ܬܵܐ ܟܹܝܬܼ ܡܸܟܹܿܝܠ ܐܘܿ ܒܲܪ ܐ̄ܪܵܙܵܐ ܕܲܒܼܢܲܝ̈ ܥܹܕܿܬܵܐ<EOS>ܝܼܠܲܦ ܛܲܟܼܣܵܐ ܕܒܹܗ ܬܸܬܼܩܲܪܲܒܼ ܨܹܝܕ ܟܵܗܢܘܼܬܼܵܐ<EOS>ܕܠܵܐ ܬܸܬܼܩܲܪܲܒܼ ܐܲܝܟ ܡ̇ܐ ܕܲܓܼܪܲܡ ܫܠܝܼܚܵܐ ܦܵܘܠܘܿܣ<EOS>ܒܠܸܒܵܐ ܕܲܟܼܝܵܐ ܩܪܘܿܒܼ ܨܹܝܕ ܦܲܓܼܪܹܗ ܘܲܕܼܡܹܗ ܕܡܪܲܢ<EOS>ܕܲܡܚܲܣܹܝܢ ܠܵܟ ܡ̣ܢ ܟܘܼ̈ܬܼܡ̇ܬܼܵܐ ܕܚܵܘ̈ܒܹܿܗ ܕܲܣܥܲܪ̣ܬܿ<EOS>ܠܵܐ ܢܵܕܼܵܐ ܠܗܘܿܢ ܡ̣ܢ ܚܲܛܵܝܵܐ ܕܨܵܒܹ̇ܐ ܕܲܢܬܼܘܼܒܼ<EOS>ܘܠܵܐ ܡ̣ܢ ܛܲܢܦܵܐ ܕܐܲܒܼܝܼܠ ܘܲܡܥܵܩ ܥܲܠ ܛܲܢܦܘܼܬܹܗ<EOS>ܒܗܵܕܹܐ ܬܸܢܘܲܝ ܡܩܲܒܿܠܝܼܢ ܠܛܲܢܦܹ̈ܐ ܘܲܠܚܲܛܵܝܹ̈ܐ<EOS>ܕܣܵܝ̇ܡܝܼܢ ܩܝܵܡܵܐ ܕܠܵܐ ܢܸܬܼܗܲܦܟܿܘܼܢ ܠܲܥܒܼܵܕܲܝܗܘܿܢ<EOS>ܥܲܡܹܗ ܕܟܼܵܗܢܵܐ ܨܲܠܵܐ ܒܚܘܼܒܵܐ ܒܗܵܘ̇ ܥܸܕܼܵܢܵܐ<EOS>ܕܲܡܩܲܒܸܿܠ ܠܵܟ ܝܵܗܹ̇ܒܼ ܚܲܝܹ̈ܐ ܘܫܵܒܹ̇ܩ ܚܵܘ̈ܒܹܿܐ<EOS>ܐܸܙܕܹܿܗ̄ܪ ܡܸܟܹܿܝܝܠ ܕܠܵܐ ܬܸܦܘܿܩ ܠܵܟ ܠܒܲܪ ܡ̣ܢ ܗܲܝܟܿܠܵܐ<EOS>ܒܗܵܘ̇ ܥܸܕܼܵܢܵܐ ܕܒܹܗ ܡܸܬܼܩܲܕܿܫܝܼܢ ܐ̄ܪ̈ܵܙܹܐ ܕܚܝܼܠܹ̈ܐ<EOS>ܡܲܢ̣ܘܼ ܗܵܢܵܐ ܕܲܒܼܨܸܒܼܝܵܢܹܗ ܢܢܲܟܼܪܸܐ ܢܲܦܫܹܗ<EOS>ܠܗܵܝ̇ ܡܸܫܬܿܘܼܬܼܵܐ ܕܐܸܙܕܲܡܲܢܘ ܠܵܗ̇ ܥܝܼܪܹ̈ܐ ܘܐ̄ܢܵܫܵܐ<EOS>ܡܲܢ̣ܘܼ ܗܵܢܵܐ ܕܟܲܕܼ ܒܲܡܢܵܬܼܵܐ ܣܝܼܡ ܕܲܒܼܢܲܝ̈ܵܐ<EOS>ܥܲܡ ܢܘܼܟܼܪ̈ܵܝܹܐ ܕܛܸܪܕܲܬ̤ ܥܹܕܿܬܵܐ ܩܢܘܿܡܹܗ ܣܵܐܹ̇ܡ<EOS>ܗܵܢ̇ܘܵ ܙܲܒܼܢܵܐ ܕܙܵܕܹܩ ܕܲܢܩܘܼܡ ܡܲܠܲܐܟܼܵܐܝܼܬܼ<EOS>ܒܗܵܘ̇ ܥܸܕܵܢܵܐ ܕܒܹܗܘ̣ ܡܲܓܿܢܵܐ ܪܘܼܚܵܐ ܕܩܘܼܕܼܫܵܐ<EOS>ܗܵܢ ܥܸܕܼܵܢܵܐ ܚܲܝܹ̈ܐ ܝܵܗܹ̇ܒܼ ܠܲܕܼܩܵܐܹ̇ܡ ܒܹܗ<EOS>ܗܵܢ ܥܸܕܵܢܵܐ ܕܵܫܢܹ̈ܐ ܡܦܲܠܸܓܼ ܠܲܕܼܢܵܣܹ̇ܒܼ ܠܹܗ<EOS>ܛܘܼܒܼܵܘܗܝ ܠܐܲܝܢܵܐ ܕܲܡܗܲܝܡܸܢ ܒܹܗ ܘܢܵܣܹ̇ܒܼ ܡܸܢܹܗ<EOS>ܕܐܸܢ ܡܝܼܬܼ ܚܵܝܹ̇ܐ ܘܐܸܢ ܚܲܝ ܠܵܐ ܢܡܘܼܬܼ ܒܣܲܟܼܠܘܵܬܹ̈ܗ<EOS>ܗܵܪܟܵܐ ܐܸܠܦܲܢ ܠܒܹܝܬܼ ܢܵܘܚܵܐ ܡܛܵܬ̤ ܘܲܡܨܝܼܕܿܬܿܢ ܟܠܵܬ̤<EOS>ܡ̇ܕܹܝܢ ܢܸܫܬܿܘܿܩ ܢܝܼܫܲܢ ܗ̄ܘ̣ܵܐ ܓܹܝܪ ܗܵܘ̇ ܡ̇ܐ ܕܟܲܢܫܲܬ̤<EOS>ܐܵܘܕܲܝܼܬܼ ܡ̣ܢ ܩܕܝܼܡ ܕܠܵܐ ܒܙܘܼܛܵܡܹ̈ܐ ܡܚܝܼܠܘܼܬܼܝ ܬܚܲܝܒܼܘܼܢ<EOS>ܘܗܵܫܵܐ ܒܚܘܼܒܵܐ ܬܪܘܿܨܘ ܒܘܼܨܵܪ̈ܝ ܐܸܢܗܘ̤ ܕܬܸܫܟܿܚܘܼܢ<EOS>ܫܘܼܒܼܚܵܐ ܠܲܫܡܵܟ ܕܫܲܠܸܡܬܿ ܥܲܡܲܢ ܗܵܘ̇ ܕܒܼܵܟ ܫܲܪܝܼܢ<EOS>ܘܬܼܵܘܕܿܝܼ ܠܐܲܒܼܘܼܟ ܘܲܠܪܘܼܚܩܘܼܕܼܫܵܐ ܠܥܵܠܲܡ ܥܵܠܡܝܼܢ<EOS>