ܥܲܠ ܡܲܟܿܣܵܢܘܼܬܼܵܐ ܕܟܼܵܗܢܹ̈ܐ<EOS>ܡܐܡܪܐ ܕܐܪܒܥܝܢ ܘܚܡܫܐ<EOS>ܥܲܠ ܡܲܟܿܣܵܢܘܼܬܼܵܐ ܕܟܼܵܗܢܹ̈ܐ<EOS>ܘܠܵܚܹ̇ܡ ܠܙܲܒܼܢܵܐ ܥܲܣܩܵܐ<EOS>ܙܲܒܼܢܵܐ ܒܝܼܫܵܐ ܥܨ̣ܵܢܝ ܕܐܹܡܲܠܸܠ ܥܲܠ ܒܝܼܫܘܼܬܹܗ<EOS>ܘܠܵܐ ܫܲܘܝܘܼܬܹܗ ܥܒ݂ܲܕܼܬܲܢܝ ܕܐܹܡ݂ܲܪ ܥܲܠ ܒܘܼܠܒܵܠܹܗ<EOS>ܠܒܲܪ ܡ̣ܢ ܛܲܟܼܣܵܐ ܚܙܹ̇ܝܬܼ ܕܲܡܕܼܵܘܲܕܼ ܛܲܟܼܣܵܐ ܕܐܘܼܪܚܹܗ<EOS>ܘܲܪܗܸܛ ܪܸܥܝܵܢܝ ܠܡܸܬܼܒܲܩܵܝܘܼ ܒܲܒܼܠܝܼܠܘܼܬܹܗ<EOS>ܒܲܥܪܝܼܪܵܐܝܼܬܼ ܚܙܹ̇ܝܬܹܗ ܕܐܵܙܹ̇ܠ ܒܲܫܒܼܝܼܠ ܬܵܘܫܵܐ<EOS>ܘܬܸܘܪܹܬܼ ܣܲܓܿܝܼ ܒܡܲܪܵܚܘܼܬܹܗ ܕܲܕܠܵܐ ܢܵܡܘܿܣ<EOS>ܐܲܝܟ ܚܲܝ̈ܘܵܬܼܵܐ ܣܵܪ̈ܘܿܚܵܬܼܵܐ ܡܸܬܼܒܲܥܪܲܪ ܗ̄ܘ̣ܵܐ<EOS>ܘܠܵܐ ܝܵܗܹ̇ܒܼ ܗ̄ܘ̣ܵܐ ܐܝܼܕܼܵܐ ܠܐ̄ܢܵܫܵܐ ܠܡܸܩܪܲܒܼ ܨܹܐܕܼܵܘܗܝ<EOS>ܒܲܟܼܬܼܝܼܫܘܼܬܹܗ ܦܗ̣ܵܘ ܚܘܼܫܵܒܲܝ̈ ܐܲܝܟ ܕܲܒܼܚܸܠܡܵܐ<EOS>ܘܲܪܢܹ̇ܝܬܼ ܕܲܟܼܒܲܪ ܚܸܠܡܵܐ ܗ̄ܘ̣ ܪܲܗܛܹܗ ܘܠܵܘ ܣܘܼܥܪܵܢܵܐ ܗ̄ܘ̣<EOS>ܚܸܠܡܵܐ ܚܫ݂ܲܒܼܬܹܿܗ ܠܫܘܼܚܠܵܦ ܙܲܒܼܢܹ̈ܐ ܕܲܗܘ̤ܵܐ ܒܝܵܘ̈ܡܲܝ<EOS>ܠܵܐ ܗ̄ܘ̣ܵܐ ܕܚܸܠܡܵܐ ܗ̄ܘ̣ ܐܸܠܵܐ ܕܕܲܓܵܠ ܛܵܒܼ ܡ̣ܢ ܚܸܠܡܵܐ<EOS>ܠܵܐ ܫܲܘܝܘܼܬܹܗ ܥܨ̣ܵܬܲܢܝ ܕܐܸܩܪܹܝܘܗܝ ܦܸܗܝܵܐ ܕܚܸܠܡܵܐ<EOS>ܘܐܲܝܟ ܕܲܒܼܚܸܠܡܵܐ ܡܲܦܗܸܐ ܠܐ̄ܢܵܫܵܐ ܡ̣ܢ ܘܵܠܝܼܬܼܵܐ<EOS>ܐܲܝܟ ܕܲܒܼܫܸܢܬܼܵܐ ܛܲܒܿܥܹܗ ܠܥܵܠܡܵܐ ܒܝܲܩܝܼܪܘܼܬܹܗ<EOS>ܘܠܵܐ ܐ̄ܢܵܫ ܨܵܒܹ̇ܐ ܠܡܸܦܲܨ ܡܸܢܹܗ ܝܘܼܩܪܵܐ ܕܥܵܘ̣ܠܵܐ<EOS>ܠܚܸܫܟܵܐ ܕܠܸܠܝܵܐ ܕܵܡܹ̇ܐ ܚܸܫܟܵܐ ܕܠܵܐ ܝܼܕܲܥܬܹܗ<EOS>ܘܲܥܣܸܩ ܣܲܓܿܝܼ ܠܡܸܪܕܼܵܐ ܫܲܦܝܼܪ ܒܥܲܡܘܼܛܘܼܬܹܗ<EOS>ܚܸܫܘ̇ܟ ܙܲܒܼܢܹܗ ܕܙܲܒܼܢܵܐ ܗܵܢܵܐ ܡ̣ܢ ܟܠ ܙܲܒܼܢܝܼ̈ܢ<EOS>ܘܸܟܼܒܲܪ ܠܵܐ ܗܘ̤ܵܐ ܙܲܒܼܢܵܐ ܐ̄ܚܪܹܢܵܐ ܕܚܸܫܘܿܟ ܡܸܢܹܗ<EOS>ܥܲܠ ܟܠ ܘܲܒܼܟܼܠ ܡ̣ܬܲܚ ܫܘܼܠܛܵܢܹܗ ܒܚܸܫܘܿܟܼܘܼܬܼܵܐ<EOS>ܘܚܲܣܢܹܗ ܠܢܘܼܗܪܵܐ ܕܦܵܪܘܿܫܘܼܬܼܵܐ ܒܡܲܪܝܼܪܘܼܬܹܗ<EOS>ܦܵܫ̣ܘ ܗܲܠܵܟܹ̈ܐ ܡ̣ܢ ܕܲܠܡܸܪܕܵܐ ܠܘܲܥܕܵܐ ܕܫܲܝܢܵܐ<EOS>ܕܩܵܡ̣ ܠܹܗ ܙܲܒܼܢܵܐ ܒܲܕܼܡܘܼܬܼ ܚܸܫܟܵܐ ܩܕܼܵܡ ܥܲܝܢܲܝ̈ܗܘܿܢ<EOS>ܒܛܸܠܘ ܟܠ ܡܘܼܫ̈ܚܵܢ ܡ̣ܢ ܥܸܢܝܵܢܵܐ ܕܫܲܦܝܼܪ̈ܵܬܼܵܐ<EOS>ܘܲܚܒ݂ܲܫ ܟܠܢܵܫ ܝܲܨܪܹܗ ܒܓܼܵܘܹܗ ܐܲܝܟ ܕܲܒܼܣܲܬܼܘܵܐ<EOS>ܟܪܲܟܼܘ ܦܵܪ̈ܘܿܫܹܐ ܪܸ̈ܥܝܵܢܲܝܗܘܿܢ ܐܲܝܟ ܕܲܒܼܢܲܚܬܵܐ<EOS>ܘܥܲܠ̣ܘ ܘܐܸܣܬܲܬܲܪܘ ܕܠܵܐ ܢܸܫܬܲܚܩܘܼܢ ܒܥܲܪܝܹܗ ܕܙܲܒܼܢܵܐ<EOS>ܡܲܐܝܼܢܘܼܬܼܵܐ ܐܸܚܕܲܬ̤ ܐܸܢܘܿܢ ܐܲܝܟ ܐܸܫܵܬܼܵܐ<EOS>ܘܠܑܵ ܨܒܼܵܘ ܬܲܪܓܸܿܡܘ ܩܵܠܹ̈ܐ ܟܣܲܝܵܐ ܒܐܸܕܢܲܝ̈ ܐ̄ܢܵܫܵܐ<EOS>ܒܚܲܕܼ ܟܘܼܪܗܵܢܵܐ ܕܠܵܐ ܝܼܕܲܥܬܼܵܐ ܢܦܲܠ̣ܘ ܟܠ ܬܸܓܼܡܝܼ̈ܢ<EOS>ܘܠܲܝܬܼ ܕܲܡܛܲܦܸܐ ܡܸܠܲܬܼ ܩܘܼܫܬܵܐ ܠܟܹܐܒܼܵܐ ܕܚܲܒܼܪܹܗ<EOS>ܠܫܘܼܚܢܵܐ ܕܢܘܼܦܚܹ̈ܐ ܕܵܡܹ̇ܐ ܟܹܐܒܼܵܐ ܕܣܘܼܗܪ̈ܵܢܲܝܗܘܿܢ<EOS>ܘܠܵܐ ܐ̄ܢܵܫ ܝܵܕܲ݁ܥ ܠܡܸܥܨܲܒܼ ܫܲܦܝܼܪ ܒܗܲܝܡܵܢܘܼܬܼܵܐ<EOS>ܥܣܸܩ ܟܘܼܪܗܵܢܵܐ ܕܢܲܦܝܼܠܝܼܢ ܒܹܗ ܡ̣ܢ ܟܠ ܟܹܐܒܼܝܼ̈ܢ<EOS>ܘܠܲܝܬܿ ܣܲܡܡܵܢܹ̈ܐ ܕܲܡܨܹܝܢ ܡܲܐܣܹܝܢ ܠܲܚܒܼܵܪ̈ܵܬܹܗ<EOS>ܒܢܲܦܫܵܐ ܟܣܝܼܬܼܵܐ ܚܠ݂ܲܕܼ ܟܘܼܪܗܵܢܹܗ ܕܗܵܢܵܐ ܙܲܒܼܢܵܐ<EOS>ܘܗܵܐ ܡܚܲܠܚܸܠ ܠܹܗ ܠܲܟܼܝܵܢ ܐ̄ܢܵܫܵܐ ܒܲܕܼܡܘܼܬܼ ܣܵܣܵܐ<EOS>ܒܲܢܣܝܼܡܘܼܬܹܗ ܪܡܹܝܢ ܟܠ ܬܸܓܼܡܝܼ̈ܢ ܥܲܡ ܟܠ ܡܘܼܫ̈ܚܵܢ<EOS>ܘܗܵܢܵܘ̇ ܬܸܡܗܵܐ ܕܲܟܼܪܝܼܗ ܟܠܢܵܫ ܘܠܵܐ ܐ̄ܢܵܫ ܡܲܪܓܸܿܫ<EOS>ܟܪܝܼܗܝܼܢ ܡܲܠ̈ܟܹܿܐ ܘܲܢܣܝܼܣ ܬܵܓܼܵܐ ܕܲܒܼܪܹ̈ܫܲܝܗܘܿܢ<EOS>ܘܠܲܝܬܿ ܫܘܼܠܛܵܢܵܐ ܕܲܚܠܝܼܡ ܕܲܪܓܹܗ ܘܪܵܕܹܐ ܒܛܲܟܼܣܵܐ<EOS>ܟܪܝܼܗܝܼܢ ܟܵܗܢܹ̈ܐ ܘܲܡܚܝܼܠ ܫܲܒܼܛܵܐ ܕܦܘܼܩܕܵܢܲܝ̈ܗܘܿܢ<EOS>ܘܠܲܝܬܿ ܩܵܢܘܿܢܵܐ ܕܩܲܝܵܡ ܨܹܐܕܼܵܘܗܝ ܚܘܼܠܡܵܢ ܪܘܼܚܵܐ<EOS>ܪܘܼܚܵܢܵܐܝܼܬܼ ܟܪܝܼܗܝܼܢ ܟܵܗܢܹ̈ܐ ܡܲܐܣܲܝ̈ ܢܲܦܫܵܐ<EOS>ܘܲܒܼܢܲܦܫܵܬܼ̈ܗܘܿܢ ܪܡܹܝܢ ܒܐܸܫܵܬܼܵܐ ܕܚܲܫܲܝ̈ ܦܲܓܼܪܵܐ<EOS>ܚܲܫܹ̈ܐ ܣܢܲܝܵ̈ܐ ܕܟܼܠ ܐܸܣܟܹܿܡܝܼ̈ܢ ܡܕܼܝܼܩܝܼܢ ܡܸܢܗܘܿܢ<EOS>ܘܚܲܕܼ ܡ̣ܢ ܚܲܒܼܪܹܗ ܢܣܝܼܣ ܘܲܡܚܲܒܲܠ ܒܲܫܟܼܝܼܪ̈ܵܬܼܵܐ<EOS>ܚܣܵܡܵܐ ܢܵܚ̇ܟܹܬܼ ܚܘܼܬܼܪܵܐ ܒܵܥܹ̇ܛ ܟܪܘܿܡ̇ܐ ܡܲܩܠܸܐ<EOS>ܘܟܲܕܼ ܠܲܝܬܿ ܥܸܠܠܹ̈ܐ ܩܛܝܼܪ̈ܵܢ ܥܸܠܠܹ̈ܐ ܘܠܵܐ ܡܸܫܬܿܪ̈ܝܵܢ<EOS>ܚܸܡܬܼܵܐ ܫܓܼܝܼܫܵܐ ܗܸܪܬܼܵܐ ܝܵܩ̇ܕܵܐ ܣܸܢܐܬܼܵܐ ܠܚܝܼܡܵܐ<EOS>ܘܛܵܐܹ̇ܢ ܟܠܢܵܫ ܕܢܵܘܒܸܿܕܼ ܚܲܒܼܪܹܗ ܐܲܝܟ ܕܲܒܼܢܘܼܪܵܐ<EOS>ܦܲܚܹ̈ܐ ܒܢܸܟܼܠܵܐ ܢܸܫ̈ܒܹܿܐ ܒܙܹܐܦܵܐ ܟܡܹܢܹ̈ܐ ܒܛܘܼܫܝܵܐ<EOS>ܘܡܲܢ̣ܘܼ ܕܲܡܨܸܐ ܠܡܸܬܼܦܲܠܵܛܘܼ ܡ̣ܢ ܥܵܩ̈ܬܼܵܐ<EOS>ܣܲܝܦܹ̈ܐ ܠܛܝܼܫܝܼܢ ܓܹܐܪܹ̈ܐ ܫܢܝܼܢܝܼܢ ܢܲܝܙܟܹ̈ܐ ܬܪܝܼܨܝܼܢ<EOS>ܘܛܵܟ ܠܵܐ ܦܵܐܹ̇ܫ ܣܪܝܼܕܼܵܐ ܠܐ̄ܢܵܫܵܐ ܕܠܵܐ ܡܸܬܼܚܲܒܲܠ<EOS>ܩܪܵܒܼܵܐ ܡܥܲܬܲܕܼ ܩܹܐܪܣܵܐ ܡܛܲܝܲܒܼ ܣܸܕܼܪܹ̈ܐ ܠܚܝܼܡܝܼܢ<EOS>ܘܗܵܢܵܘ̇ ܓܘܼܢܚܵܐ ܕܲܠܡܲܢ ܘܥܲܡ ܡܲܢ ܐܝܼܬܼ ܬܲܟܼܬܿܘܼܫܵܐ<EOS>ܬܵܘ ܐܸܬܿܕܲܡܲܪܘ ܟܝܵܢܹ̈ܐ ܡܠܝܼ̈ܠܹܐ ܐܵܦ ܫܲܬܿܝܼܩܹ̈ܐ<EOS>ܒܩܹܐܪ̈ܣܹ ܩ̈ܫܲܝܵܐ ܕܣܵܕܼܪܝܼܢ ܟܵܗܢܹ̈ܐ ܚܲܕܼ ܠܘܼܩܒܲܠ ܚܲܕܼ<EOS>ܬܵܘ ܪ̈ܘܼܚܵܢܹܐ ܚܘܼܪܘ ܘܐܸܬܼܒܲܩܵܘ ܦܵܪܘܿܫ̇ܐܝܼܬܼ<EOS>ܕܲܟܼܡܵܐ ܥܸܫܢܲܬ̤ ܡܲܪܵܚܘܼܬܿܢ ܒܗܵܢܵܐ ܙܲܒܼܢܵܐ<EOS>ܬܵܐ ܐܸܬܿܬܲܢܲܚ ܟܝܵܢ ܒ̇ܝܘܿܬܹ̈ܐ ܐܲܢ̄ܬܿ ܥܲܠ ܢܲܦܫܵܟ<EOS>ܘܐܲܝܠܸܠ ܘܲܒܼܟܼܝܼ ܥܲܠ ܒܝܼ̈ܫܵܬܼܵܟ ܕܲܕܼܠܵܐ ܢܵܡܘܿܣ<EOS>ܕܠܵܐ ܢܵܡܘܿܣܵܐ ܥܫܸ݂ܢ ܒܝܼ̈ܫܵܢܼܵܟ ܟܝܵܢܵܐ ܫܝܼܛܵܐ<EOS>ܘܲܕܼܠܵܐ ܛܲܟܼܣܵܐ ܪܕܲܝܬܿ ܒܲܫܒܼܝܼ̈ܠܹܐ ܕܩ̇ܪܘܿܕܼܘܼܬܼܵܐ<EOS>ܡܲܪܵܚܵܐܝܼܬܼ ܣܥ̣ܵܐ ܨܸܒܼܝܵܢܵܟ ܠܘܼܩܒܲܠ ܩܘܼܫܬܵܐ<EOS>ܘܗܵܐ ܬܲܚܘܝܼܬܼܵ ܕܡܲܪܵܚܘܼܬܼܵܟ ܒܪܹ̈ܫܲܝ ܥܲܡܵܟ<EOS>ܪܹ݁ܫܲܝ ܥܲܡܵܟ ܣܕܲܩܘ ܐܵܘܝܘܼܬܼܵܐ ܕܣܝܼܡܵܐ ܗ̄ܘ̣ܵܬܼ ܒܵܟ<EOS>ܘܗܸܢܘ̣ܿܢ ܦܲܠܓܼܘܼܟ ܠܲܡ̈ܢܘܿܬܼܵܐ ܕܟܼܠ ܐܸܣܟܹܿܡܝܼ̈ܢ<EOS>ܙܵܪ̈ܥܲܝ ܫܲܝܢܵܐ ܕܲܠܚܘܼܗܝ ܠܫܲܝܢܵܐ ܒܚܸܪ݁ܝܵܢܲܝܗܘܿܢ<EOS>ܘܐܲܪܡܝܼܘ ܗܸܪܬܼܵܐ ܒܹܝܬܼ ܐܲܪ̈ܥܵܢܹܐ ܠܲܫܡܲܝܵܢܹ̈ܐ<EOS>ܗܸܪܬܼܵܐ ܒܝܼܫܬܵܐ ܐܲܪܡܝܼܘ ܡܵܗܢܹ̈ ܒܹܝܬܼ ܟܠ ܘܲܠܟܼܠ<EOS>ܘܗܵܐ ܡܸܬܼܟܲܬܲܫ ܥܵܠܡܑܵܐ ܫܓܼܝܼܫܵܐ ܗܘ̤ ܥܲܡ ܢܲܦܫܹܗ<EOS>ܛܢܵܢܵܐ ܒܝܼܫܵܐ ܠܒܸ݂ܫܘ ܐܲܝܟ ܙܲܝܢܵܐ ܚܲܕܼ ܠܘܼܩܒܲܠ ܚܲܕܸ<EOS>ܘܲܕܠܵܐ ܚܵܘܣܵܢ ܫܲܕܿܝܼܘ ܡܸܠܹ̈ܐ ܒܲܕܼܡܘܼܬܼ ܓܹܐܪܹ̈ܐ<EOS>ܓܹܐܪܹ̈ܐ ܕܨܲܥܪܵܐ ܫܕܼܵܘ ܝܵܕܼܘܿܥܹ̈ܐ ܒܗܲܕܵܡܲܝ̈ܗܘܿܢ<EOS>ܘܠܵܐ ܐܸܣܬܲܟܲܠܘ ܕܲܠܡܲܢ ܡ̇ܚܹ̇ܝܢ ܒܦܸܬܼ ܓܼܵܡܲܝܗ̈ܘܿܢ<EOS>ܚܣܵܡܵܐ ܣܲܡܝܵܐ ܣܲܡܝܼ ܐܸܢܘܿܢ ܡ̣ܢ ܒܘܼܝܵܢܵܐ<EOS>ܘܠܵܐ ܐܸܬܼܒܲܝܲܢܘ ܕܲܠܡܲܢ ܐܲܟܿܝܼܘ ܒܢܸܟܼܝܵܢܲܝ̈ܗܘܿܢ<EOS>ܚܘܼܬܼܪܵܐ ܣܲܟܼܠܵܐ ܐܲܛܥܝܼ ܐܸܢܘܿܢ ܡ̣ܢ ܒܘܼܝܵܢܵܐ<EOS>ܘܠܵܐ ܦܪܲܫ̣ܘ ܘܝܼܕܲܥܘ ܕܐܲܝܕܵܐ ܦܲܐܝܵܬ ܠܫܸܡܗܘܿܢ ܪܲܒܵܐ<EOS>ܪܸܚܡܲܬܼ ܟܸܣܦܵܐ ܐܸܣܪܲܬ̤ ܐܸܢܘܿܢ ܒܐܲܪ̈ܥܵܢܝܵܬܼܵܐ<EOS>ܘܠܵܐ ܐܸܬܼܝܲܐܲܒܼܘ ܠܡܘܼܠܟܵܢ ܚܲܝܹ̈ܐ ܕܲܥܬܼܝܼ̈ܕܵܬܼܵܐ<EOS>ܥܵܠܘܿܒܼܘܼܬܼܵܐ ܫܸܓܼܪܲܬ̤ ܐܸܢܘܿܢ ܒܢܘܼܪ ܚܘܼܬܼܚܵܬܹ̈ܐ<EOS>ܘܲܙܥ݂ܲܪ ܥܵܠܡܵܐ ܡ̣ܢ ܛܵܒܼܵܬܼ̈ܐ ܠܣܘܼܢܩܵܢܲܝ̈ܗܘܿܢ<EOS>ܪܸܚܡܲܬܼ ܫܘܼܒܼܚܵܐ ܨܵܕܲܬ̤ ܐܸܢܘܿܢ ܒܦܲܚܵܐ ܕܫܘܼܒܼܚܵܐ<EOS>ܘܐܲܝܟ ܦܵܪܲܚܬܼܵܐ ܢܦ݂ܲܠܘ ܡ̣ܢ ܪܵܘܡ̇ܐ ܕܕܼܒܵܪ݁ܲܝܗܘܿܢ<EOS>ܪܲܒܿܘܼܬܼ ܟܲܪܣܵܐ ܥ̣ܠܲܬ̤ ܚܸܠܕܲܬ̤ ܒܚܘܼܫ̇ܒܲܝ̈ܗܘܿܢ<EOS>ܘܟܲܢܸܫܘ ܡ̣ܢ ܟܠ ܘܠܵܐ ܐܸܬܼܡܲܠܝܲܬ̤ ܪܸܓܿܬܼܵܐ ܕܲܒܼܗܘܿܢ<EOS>ܠܵܐ ܚܲܣܝܼܪܹ̈ܐ ܗܘ̤ܵܘ ܚܲܣܝܼܪܹ݁ܐ ܡ̣ܢ ܟܠ ܡ̣ܕܹܿܡ<EOS>ܘܟܲܕܼ ܟܠ ܕܝܼܠܗܘܿܢ ܦܲܕܼ ܐܝܼܕܲܝ̈ܗܘܿܢ ܡ̣ܢ ܟܠ ܡܸܕܸܿܡ<EOS>ܨܪܲܟܼܘ ܡ̣ܢ ܕܝܼܠܗܘܿܢ ܩܲܢܝܲܝ̈ ܥܘܼܬܼܪܵܐ ܕܡܲܪ̈ܗܵܛܲܝܗܘܿܢ<EOS>ܘܗܵܐ ܡܸܬܼܟܲܫܦܝܼܢ ܠܡܸܫܐܲܠ ܙܸܕܩܵܐ ܐܲܝܟ ܚܵܕܼܘܿܪܹ̈ܐ<EOS>ܚܵܣܘܿܡܘܼܬܼܗܘܿܢ ܥ̣ܒܼܕܲܬ̤ ܐܸܢܘܿܢ ܨܪ̈ܝܼܟܲܝ ܡ̣ܢ ܟܠ<EOS>ܘܚܪܚ̇ܘܼܬܼܗܘܿܢ ܟܠܵܬ̤ ܛܵܒܼܵܬܼܵܐ ܡ̣ܢ ܦܵܘܼܡܲܝ̈ܗܘܿܢ<EOS>ܗܸܢܘ̣ܿܢ ܐܲܫܝܼܛܘ ܠܲܩܢܘܿܡܲܝ̈ܗܘܿܢ ܒܲܕܼܠܵܐ ܦܲܐ̈ܝܵܢ<EOS>ܘܗܸܢܘ̣ܿܢ ܐܲܙܥܲܪܘ ܠܕܲܪܓܼܵܐ ܪܵܡ̇ܐ ܕܩܵܝ̇ܡܝܼܢ ܗ̄ܘ̣ܵܘ ܒܹܗ<EOS>ܪ̈ܵܥܘܵܬܼܵܐ ܕܲܡܠܝܼܠܘܼܬܼܵܐ ܡܸܬܼܟܲܢܹܝܢ ܗ̄ܘ̣ܵܘ<EOS>ܘܲܫܒܲܩ̣ܘ ܐ̄ܢܵܫܵܐ ܘܲܢܦܲܩ̣ܘ ܛܵܥܹ̇ܝܢ ܒܵܬܲܪ ܚܲܪ̈ܫܹܐ<EOS>ܠܠܵܐ ܦܵܪ݁ܘܿܫܹܐ ܪܚܸܡ̣ܘ ܦܵܪ݁ܘܿܫܹܐ ܡ̣ܢ ܦܵܪ̈ܘܿܫܹܐ<EOS>ܘܲܠܫܲܬܿܝܼܩܹ̈ܐ ܩ̣ܢܵܘ ܩܸܢܝܵܢܵܐ ܕܝܘܼܬܼܪ̈ܵܢܲܝܗܘܿܢ<EOS>ܒܪܸܚܡܲܬܸ ܐܲܪܥܵܐ ܛܥ̣̇ܘ ܥܸܢܝܵܢܵܐ ܕܪ̈ܘܼܚܵܢܝܵܬܼܵܐ<EOS>ܘܲܒܼܫܝܼܛ̈ܬܼܵܐ ܚܲܠܸܦܘ ܥܘܼܬܼܪܵܐ ܕܝܲܩܝܼܪ݁ܵܬܼܵܐ<EOS>ܠܡܲܡܟܿܘܼܬܼ ܪܵܘܡ̇ܐ ܙܲܡܸܢ ܐܸܢܘܿܢ ܚܲܬܼܢܵܐ ܕܪܵܘܡ̇ܐ<EOS>ܘܕܲܓܸܿܠܘ ܐܸܢܹܝܢ ܠܲܒܼ̈ܢܵܬܼ ܩܵܠܵܘ̈ܗܝ ܫܲܪܝܼܪ݁ܵܬܼܵܐ<EOS>ܫܪܵܪܵܐ ܢܸܗܘܸܐ ܣܵܗܕ̇ܐ ܒܕܼܝܼܢܵܐ ܒܹܝܬܼ ܠܹܗ ܘܲܠܗܘܿܢ<EOS>ܘܢܸܬܼܒܲܥ ܡܸܢܗܘܿܢ ܥܝܵܪܬܵܐ ܕܨܲܥܪܵܐ ܕܫܲܪܝܼܪܘܼܬܹܗ<EOS>ܒܕܼܝܼܢܵܐ ܟܹܐܢܵܐ ܢܲܟܸܿܣ ܐܸܢܘܿܢ ܠܟܼܵܗܢܹ̈ܐ ܢܟܼܝܼܠܹ̈ܐ<EOS>ܕܫܵܛ̣ܘ ܡ̇ܘܗܲܒܼܬܹܗ ܘܨܲܥܲܪܘ ܐ̄ܪ̈ܵܙܹܐ ܕܝܲܩܝܼܪ݁ܵܬܹܗ<EOS>ܕܝܼܢܵܐ ܢܹܐܡܲܪ ܥܲܡ ܢܸܟܼܠܲܝ̈ܗܘܿܢ ܕܢܲܟܿܘܼܠܬܼܵܢܹ̈ܐ<EOS>ܕܟܼܵܡ̣ܘ ܥܲܠ ܥܘܼܬܼܪܹܗ ܘܠܵܐ ܦܲܪܢܸܣܘ ܒܹܗ ܣܘܼܢܩܵܢ ܐ̄ܢܵܫܵܐ<EOS>ܠܗܘܿܢ ܝܲܗ̣̄ܒܼ ܡܸܠܬܹܗ ܕܲܢܦܲܠܓܼܘܼܢ ܒܵܗ̇ ܚܲܝܹ̈ܐ ܠܐ̄ܢܵܫܵܐ<EOS>ܘܗܸܢܘ̣ܿܢ ܛܲܫܝܘܼܗ̇ ܠܓܼܵܘ ܡ̣ܢ ܢܲܚܬܵܐ ܕܣܘܼܥܪ̈ܵܢܲܝܗܘܿܢ<EOS>ܠܘܵܬܼܗܘܿܢ ܐܸܡ݂ܲܪ ܗܵܝ̇ ܒܲܪ̄ܬܼ ܩܵܠܵܐ ܕܲܠܘܵܬܼ ܫܸܡܥܘܿܢ<EOS>ܘܫܲܡ̣ܥܘܼܗ̇ ܘܲܫܬܸܩܘ ܡ̣ܢ ܣܘܼܟܵܠܵܐ ܕܲܟܼܣܸܐ ܒܓܼܵܘܵܗ̇<EOS>ܠܗܘܿܢ ܗ̄ܘ̣ ܐܲܓܼܥܸܠ ܩܲܝܵܡܘܼܬܼܵܐ ܕܥܵܢ̈ܐ ܕܐ̄ܢܵܫܑܵ<EOS>ܘܐܸܟܲܠ̣ܘ ܒܸܣܪܵܐ ܕܫܲܡܝܼ̈ܢܵܢܼܵܐ ܘܫܵܛ̣ܘ ܕܲܡܚ̈ܝܼܠܵܢ<EOS>ܥܠܲܝܗܘܿܢ ܦܲܐܝܵܐ ܠܡܸܬܼܢܵܐ ܡܸܠܬܼܵܐ ܕܲܢܒܼܝܼܘܼܬܼܵܐ<EOS>ܕܐܘܿܢ ܟܵܗܢܹ̈ܐ ܪ̈ܵܥܵܘܵܬܼܵܐ ܒܘܿܪܹ̈ܐ ܘܣܲܟܼܠܹ̈ܐ<EOS>ܕܠܵܐ ܒܲܟܼܝܵܢܵܐ ܪܥܵܘ̣ ܠܲܟܼܝܵܢܲܢ ܪ̈ܵܥܵܘܵܬܼܵܐ<EOS>ܘܲܕܼܠܵܐ ܚܵܘܣܵܢ ܒܲܕܿܪܘ ܚܲܝܲܝ̈ܢ ܒܛܘܼܪܹ̈ܐ ܕܛܘܥܝܲܝ<EOS>ܐܲܝܟ ܡܲܪܥܝܼܬܼܵܐ ܕܠܲܝܬܿ ܠܵܗ̇ ܪܵܥܝܵܐ ܗܘ̤ܵܬܼ ܐ̄ܢܵܫܘܼܬܲܢ<EOS>ܘܥܲܠ̣ ܚܲܝ̈ܘܵܬܼܵܐ ܥܝܵܪܹ݁ܐ ܒܝܼܫܹ̈ܐ ܘܚܲܒܸܿܠܘ ܓܸܢܣܲܢ<EOS>ܒܒܹܝܬܼ ܐܘܼܪ̈ܚܵܬܼܵܐ ܕܠܑܵ ܝܼܕܲܥܬܼܵܐ ܛܥ̣ܵܘ ܡܲܠܵܠܹ̈ܐ<EOS>ܘܠܵܐ ܐ̄ܢܵܫ ܐܲܦܢܝܼ ܠܪܸ̈ܥܝܵܢܵܝܗܘܿܢ ܨܹܝܕܼ ܕܲܟܼܬܼܝܼ̈ܒܼܵܢ<EOS>ܪ̈ܵܥܵܘܵܬܼܵܐ ܦܵܫ̣ܘ ܡ̣ܢ ܢܝܼܫܵܐ ܕܕܼܚܠܲܬܼ ܩܘܼܫܬܵܐ<EOS>ܘܲܛܥܵܬ̤ ܥܵܢ̈ܐ ܒܲܫܒܼܝܼܠ ܙܹܐܦܵܐ ܕܣܘܼܥܪ݁ܵܢܲܝܗܘܿܢ<EOS>ܒܣܘܼܥܪ݁ܵܢܲܝܗܘܿܢ ܕܵܘܕܼܘܼܗ̇ ܠܐܘܼܪܚܵܐ ܕܗܲܝܡܵܢܘܼܬܼܵܐ<EOS>ܘܲܒܼܢܼܟܼܠܲܝ̈ܗܘܿܢ ܡ̣ܠܵܐܘܼܗ̇ ܩܸܢܛܵܐ ܕܠܵܐ ܫܲܘܝܘܼܬܼܵܐ<EOS>ܠܵܐ ܫܲܘܝܘܼܬܼܵܐ ܫܕܼܵܘ ܐܲܝܟ ܟܹܐܦܵܐ ܩܕܼܵܡ ܗܲܠܵܟܹ̈ܐ<EOS>ܘܲܣܓܼܝܼ ܩܸܢܛܵܐ ܘܠܵܐ ܐ̄ܢܵܫ ܪܵܕܹܐ ܫܲܪܝܼܪܵܐܝܼܬܼ<EOS>ܡܝܼܠܹ̈ܐ ܕܫܲܝܢܵܐ ܫܲܢܝܼܘ ܘܐܲܪܚܸܩܘ ܡ̣ܢ ܕܘܼܟܲܬܼܗܘܿܢ<EOS>ܘܐܸܬܿܕܵܘܲܕܼ ܠܹܗ ܒܹܝܬܼ ܐܵܘܢܵܐ ܕܣܲܒܼܪܵܐ ܘܚܘܼܒܑܵܐ<EOS>ܐܲܝܟ ܓܲܝܵܣܹ̈ܐ ܟܡܸܢ̣ܘ ܪܸ̈ܥܝܵܢܹܐ ܥܲܠ ܪܸ̈ܥܝܵܢܹܐ<EOS>ܘܫܲܠܲܚܘ ܐ̄ܢܵܫܵܐ ܠܲܒܼܢܲܝ̈ܢܵܫܵܐ ܡ̣ܢ ܛܵܒܼܵܬܼ̈ܐ<EOS>ܥܘܼܬܼܪܵܐ ܪܲܒܵܐ ܡܠܸܐ ܗ̄ܘ̣ܵܐ ܓܼܙܵܐ ܕܗܲܝܡܵܢܘܼܬܼܵܐ<EOS>ܘܒܲܙ̣ܘܼܗܝ ܐ̄ܢܵܫܵܐ ܠܵܐ ܗ̄ܘ̣ܵܐ ܒܚܘܼܒܵܐ ܐܸܠܵܐ ܒܢܸܟܼܠܵܐ<EOS>ܢܸܟܼܠܵܐ ܪܲܟܸܿܒܼܘ ܢܲܟܿܘܼܠܬܼܵܢܹ̈ܐ ܥܲܡ ܢܵܟܼܵܘܿܠܵܐ<EOS>ܘܒܲܙܘ ܬܵܘܕܿܝܼܬܼܵܐ ܕܠܵܐ ܦܘܼܠܵܓܼܵܐ ܒܦܸܬܼܓܼܵܡܲܝ̈ܗܘܿܢ<EOS>ܐ̄ܪ̈ܵܙܹܐ ܕܥܵܘ̣ܠܵܐ ܩ̣ܛܲܪܘ ܡܲܪ̈ܵܚܹܐ ܥܲܠ ܡ̇ܪܘܿܕܼܵܐ<EOS>ܘܕܲܠܚܘܼܗܝ ܠܫܲܝܢܵܐ ܕܫܸܡ ܒܵܪܘܿܝܵܐ ܕܒܹܝܬܼ ܠܲܢ ܘܲܠܗܘܿܢ<EOS>ܟܵܗܢܹ̈ܐ ܒܝܼܫܹ̈ܐ ܗܘ̤ܵܘ ܫܵܘܬܵܦܹ̈ܐ ܒܠܵܐ ܫܲܘܝܘܼܬܼܵܐ<EOS>ܘܐܲܩܝܼܡܘ ܡܸܪܕܵܐ ܕܠܵܐ ܢܸܬܼܛܦܝܼܣܘܼܢ ܠܡܸܠܲܬܼ ܫܲܝܢܵܐ<EOS>ܠܡܹܐܢܵܐ ܕܫܲܝܢܵܐ ܣܵܡܲܬ̤ ܐܸܢܘܿܢ ܡܸܠܲܬܼ ܫܲܝܢܵܐ<EOS>ܘܪܲܕܼܦܘܼܗܝ ܠܫܲܝܢܵܐ ܡ̣ܢ ܓܵܘ ܫܲܝܢܵܐ ܠܚܘܼܪܒܵܐ ܕܲܠܒܲܪ<EOS>ܒܚܘܼܪܒܵܐ ܕܲܠܒܲܪ ܦܵܗܹ̇ܐ ܫܲܝܢܵܐ ܕܫܸܡ ܒܵܪܘܿܝܵܐ<EOS>ܘܠܲܝܬܿ ܠܹܗ ܐܲܬܼܪܵܐ ܕܢܸܥܘܿܠ ܢܸܫܪܸܐ ܨܹܝܕܼ ܝܵܕܲܘܿܥܵܘ̈ܗܝ<EOS>ܐܲܝܟ ܡܸܣܟܹܿܢܵܐ ܛܪܝܼܕܼ ܡ̣ܢ ܥܵܘܼܡܪܵܐ ܕܫܲܪܝܼܪܘܼܬܹܗ<EOS>ܘܥܲܠܝܼܠ ܙܹܐܦܵܐ ܠܒܹܝܬܼ ܝܵܪܬܿܘܼܬܹܗ ܘܒܼܵܐܹ̇ܙ ܢܼܟܼܣܵܘ̈ܗܝ<EOS>ܢܘܼܡܹܐ ܕܫܲܝܢܵܐ ܠܒܼܝܼܟ ܚܸܪܝܵܢܵܐ ܘܲܡܕܲܝܲܪ ܒܹܗ<EOS>ܘܲܡܪܝܼܡ ܩܵܠܹܗ ܘܡܲܩܠܸܐ ܒܚܘܼܬܼܪܵܐ ܥܲܠ ܟܹܐܢܘܼܬܼܵܐ<EOS>ܠܵܐ ܕܚܝܼܠ ܚܘܼܪܒܵܐ ܥܲܠ ܓܲܝܵܣܹ̈ܐ ܕܲܡܕܲܝܪܝܼܢ ܒܹܗ<EOS>ܐܲܟܼܡܵܐ ܕܩܢܹ̇ܛ ܓܼܒܵܐ ܕܫܲܝܢܵܐ ܡ̣ܢ ܚܸܪ̈ܝܵܢܹܐ<EOS>ܠܵܐ ܡܸܣܬܲܪܕܼܝܼܢ ܥܵܡ̇ܪ̈ܲܝ ܚܘܼܪܒܵܐ ܡ̣ܢ ܚܲܝ̈ܘܼܬܼܵܐ<EOS>ܐܲܟܼܡܵܐ ܕܙܵܝ̇ܥܝܼܢ ܪ̈ܵܚܡܲܝ ܚܘܼܒܵܐ ܡ̣ܢ ܡܸܗܢܘܼܬܼܵܐ<EOS>ܓܘܼܢܚܵܐ ܪܲܒܵܐ ܗܘ̤ܵܐ ܒܹܗ ܒܕܼܵܪܲܢ ܡܲܪܝܼܪ ܝܲܨܪܵܐ<EOS>ܕܥܸܠܲܬܼ ܫܲܝܢܵܐ ܗܘ̤ܵܬܼ ܠܵܗ̇ ܥܸܠܬܼܵܐ ܕܟܼܠ ܒܝܼܫ̈ܬܼܵܐ<EOS>ܠܥܸܠܲܬܼ ܫܲܝܢܵܐ ܗܘ̤ܵܬܼ ܟܵܗܢܘܼܬܼܵܐ ܒܹܝܬܼ ܐܲܪ̈ܥܵܢܹܐ<EOS>ܘܟܼܵܗܢܹ̈ܐ ܗܲܦ̣ܟܿܘܼܗܝ ܠܛܲܟܼܣܵܐ ܕܫܲܝܢܵܐ ܠܘܵܬܼ ܚܸܪܝܵܢܵܐ<EOS>ܒܕܼܘܼܟܲܬܼ ܢܘܼܗܪܵܐ ܘܲܚܠܵܦ ܡܸܠܚܵܐ ܐܸܬܼܝܲܗ̄ܒܲܬ̤ ܠܲܢ<EOS>ܘܲܚܫܸܟ ܢܘܼܗܪܵܗ̇ ܘܲܦܟ݂ܲܗ ܛܲܥܡܵܗ̇ ܘܗܲܦܟܲܬ̤ ܠܐܲܪܥܵܐ<EOS>ܡܚܲܣܝܲܬܼ ܥܵܘ̣ܠܵܐ ܘܝܵܗ̇ܒܲܬܼ ܚܲܝܹ̈ܐ ܩ̣ܪܵܗ̇ ܝܵܗܘܿܒܼܵܗ̇<EOS>ܘܲܣܓܼܝܼ ܥܵܘ̣ܠܵܗ̇ ܘܲܦܟ݂ܲܗ ܡܸܢܵܗ̇ ܪܹܚܝ ܚܲܝܘܼܬܼܵܐ<EOS>ܩܠܝܼܕܲܝ̈ ܪܵܘܡ̇ܐ ܝܲܗ̣̄ܒܼ ܠܵܗ̇ ܪܸܡܙܵܐ ܐܲܠܵܗܵܝܵܐ<EOS>ܘܠܑܵ ܗ̤ܝ ܥܸܠܲܬ̤ ܘܠܵܐ ܠܬܲܝܵܒܹ̈ܐ ܦܬܼܚܲܬ̤ ܬܲܪܥܵܐ<EOS>ܟܵܗܢܹ̈ܐ ܐܲܚܕܿܘܼܗܝ ܠܲܬܼܪܲܥ ܪ̈ܲܚܡܹܐ ܒܐܲܦܲܝ̈ ܐ̄ܢܵܫܵܐ<EOS>ܘܠܵܐ ܩܲܒܸܿܠܘ ܬܵܘܬܼܵܐ ܘܕܸܡܥܹ̈ܐ ܕܲܡܦܝܼܣܵܢܹ̈ܐ<EOS>ܟܵܗܢܹ̈ܐ ܛܲܫܝܘܼܗ̇ ܠܡܸܠܲܬܼ ܚܲܝܹ̈ܐ ܡ̣ܢ ܡܵܝܘܿܬܹ̈ܐ<EOS>ܘܠܵܐ ܝܲܗ̣̄ܒܼܘ ܐܝܼܕܼܵܐ ܠܡܝܼܬܹ̈ܐ ܕܥܵܘ̣ܠܵܐ ܕܢܸܚܘܿܢ ܡܲܓܵܢ<EOS>ܕܠܵܐ ܚܵܘܣܵܢܵܐ ܓܼܙܲܪܘ ܠܘܼܚܵܡܵܐ ܥܲܠ ܚܲܛܵܝܹ̈ܐ<EOS>ܘܠܵܐ ܣܵܡ̣ܘ ܣܲܡܵܐ ܕܲܬܼܝܵܒܼܘܼܬܼܵܐ ܥܲܠ ܫܘܼܚܢܲܝ̈ܗܘܿܢ<EOS>ܒܡܲܐܝܼܢܘܼܬܼܵܐ ܩܪܸܒܼܘ ܠܲܥܒܼܵܕܵܐ ܕܣܝܼܡܝܼܢ ܗ̄ܘ̣ܵܘ ܠܹܗ<EOS>ܘܲܒܼܩܘܼܛܵܢܵܐ ܦܪ݂ܲܥܘ ܬܵܘ ܕܲܝܼܬܼܵܐ ܕܚܲܝܵܒܼܝܼܢ ܗ̄ܘ̣ܵܘ<EOS>ܥܒܼܵܕܹ݁ܵܐ ܟܲܢܝܹܗ ܟܵܪܘܿܙ ܪܘܼܚܵܐ ܠܕܲܪܓܼܵܐ ܕܟܼܵܗܢܹ̈ܐ<EOS>ܘܗܸܢܘ̣ܿܢ ܗܲܦ̣ܟܿܘܼܗܝ ܠܫܸܡ ܫܘܼܠܛܵܢܵܐ ܐܲܪܥܵܢܵܝܵܐ<EOS>ܐܲܪܥܵܢܵܐܝܼܬܼ ܣܒܲܪ̣ܘ ܕܐܝܼܬܿܝܗܘܿ ܛܲܟܼܣܹ̈ܐ ܕܥܹܕܿܬܵܐ<EOS>ܘܐܲܝܟ ܒܲܪ݁ܲܝܹܐ ܬܒܲܥ̣ܘ ܛܲܟܼܣܲܝ̈ܗܘܿܢ ܡ̣ܢ ܐ̄ܢܵܫܘܼܬܼܵܐ<EOS>ܐܲܝܟ ܕܲܝܵܢܵܐ ܝܵ̇ܬܹܒܼ ܟܵܗܢܵܐ ܒܲܬܼܪܲܥ ܒܲܝܬܹܿܗ<EOS>ܘܐܲܝܟ ܫܲܠܝܼܛܵܐ ܡܪܝܼܡ ܒܲܪ̄ܬܼ ܩܵܠܹܗ ܘܬܵܒܲܥ ܫܸܩܠܹ̈ܐ<EOS>ܫܸܡ ܫܘܼܠܛܵܢܵܐ ܡܪܝܼܡ ܗܸܕܼܝܘܼܛܵܐ ܥܲܠ ܫܵܡ̇ܘܿܥܵܘ̈ܗܝ<EOS>ܘܠܵܐ ܡܸܬܼܒܲܝܲܢ ܕܕܲܪܓܹܗ ܪܲܚܝܼܩ ܡ̣ܢ ܫܘܼܠܛܵܢܵܐ<EOS>ܠܵܘ ܫܘܼܠܛܵܢܵܐ ܗ̄ܘ̣ ܕܲܪܓܼܵܟ ܣܲܟܼܠܵܐ ܡ̇ܢ ܛܵܥܹ̇ܐ ܐܲܢ̄ܬܿ<EOS>ܥܲܒܼܕܵܐ ܐܝܼܬܲܝܟ ܘܲܡܫܡܫܵܢܵܐ ܕܲܟܼܢܵܘ̈ܬܼܵܟ<EOS>ܠܵܘ ܠܲܬܼܒܲܥܬܼܵܐ ܣܝܼܡ ܐܲܢ̄ܬܿ ܓܲܒܼܪܵܐ ܡ̇ܢ ܒܵܥܹ̇ܐ ܐܲܢ̄ܬܿ<EOS>ܠܲܡܚܵܢ ܡܲܓܵܢ ܩܪ̣ܵܐܘܼܟ ܪ̈ܲܚܡܹܐ ܠܲܬܼܪܲܥ ܡܲܠܟܵܐ<EOS>ܠܵܘ ܕܝܼܠܵܟ ܗ̄ܘ̣ ܓܲܙܵܐ ܪܲܒܵܐ ܕܡܲܓܼܥܲܐ ܒܐܝܼܕܲܝ̈ܟ<EOS>ܡܵܢܵܐ ܚܬܝܼܪ ܐܲܢ̄ܬܿ ܒܲܕܼܠܵܐ ܕܝܼܠܵܟ ܐܲܝܟ ܕܲܒܼܕܼܝܼܠܵܟ<EOS>ܓܹܐܙܲܒܼܪܵܐ ܐܲܢ̄ܬܿ ܒܲܪ ܡ̇ܝܘܿܬܹ̈ܐ ܕܡܲܠܟܵܐ ܕܥܲܠ ܟܠ<EOS>ܠܵܐ ܬܸܫܬܲܒܼܗܲܪ ܡ̇ܐ ܕܝܵܗܹ̇ܒܼ ܐܲܢ̄ܬܿ ܡ̣ܢ ܒܹܝܬܼ ܡ̇ܪܵܟ<EOS>ܡ̇ܪܵܟ ܝܲܗ̣̄ܒܼ ܠܵܟ ܡ̣ܢ ܒܹܝܬܼ ܓܲܙܹܗ ܠܲܡܦܲܪܢܵܣܘܼ<EOS>ܚܙܝܼ ܠܵܐ ܬܸܛܠܘܿܡ ܠܲܟܼ̈ܢܵܘܵܬܼܵܟ ܒܡܲܣܲܒܼ ܒܐܲܦܹ̈ܐ<EOS>ܫܡܲܥ ܩܵܠ ܡ̇ܪܵܟ ܕܲܡܩܲܛܪܸܓܼ ܠܹܗ ܠܥܲܒܼܕܵܐ ܒܝܼܫܵܐ<EOS>ܦܲܪܢܸܣ ܫܲܦܝܼܪ ܕܠܵܐ ܬܸܗܘܸܐ ܠܹܗ ܚܲܒܼܪܵܐ ܒܕܼܝܼܢܵܐ<EOS>ܒܕܼܝܼܢܵܐ ܟܹܐܢܵܐ ܥܬܼܝܼܕܼ ܒܵܪܘܿܝܵܐ ܕܢܸܒܼܚܘܿܪ ܥܲܒܼܕܵܘ̈ܗܝ<EOS>ܘܵܝ ܠܲܕܿܛܲܫܝܼ ܟܸܣܦܵܐ ܕܡ̇ܪܹܗ ܡ̣ܢ ܢܵܣܘܼܒܹ̈ܐ<EOS>ܒܪܸ̈ܓܼܫܹܐ ܘܙܵܘܥܹ̈ܐ ܥܵܐ̇ܠܵܐ ܒܨܵܬܼܵܐ ܕܕܲܝܵܢܘܼܬܹܗ<EOS>ܘܵܝ ܠܲܕܼܠܵܐ ܚܲܢ ܠܲܟܼ̈ܢܵܘܵܬܹܗ ܚܘܼܒܵܢܵܐܝܼܬܼ<EOS>ܒܢܘܼܪܵܐ ܒܵܚܲ̇ܪ ܥܒܼܵܕܹ̈ܐ ܘܡܸܠܹ̈ܐ ܕܦܲܓܼܪܵܐ ܘܢܲܦܫܵܐ<EOS>ܘܵܝ ܠܲܕܼܠܵܐ ܒܢ̣ܵܐ ܥܲܡܠܹ̈ܐ ܕܟܲܝܵ̈ܐ ܒܒܸܢܝܵܢ ܩܘܼܫܬܵܐ<EOS>ܕܠܵܐ ܒܘܼܣܪܵܢܵܐ ܡܲܦܸܩ ܕܝܼܢܵܐ ܥܲܠ ܟܠ ܬܸܓܼܡܝܼ̈ܢ<EOS>ܘܠܵܐ ܡܸܬܼܟܲܚܲܕܼ ܡ̣ܢ ܫܘܼܠܛܵܢܵܐ ܕܟܼܵܗܢܹ̈ܐ ܘܡܲܠ̈ܟܹܿܐ<EOS>ܠܟܼܵܗܢܹ̈ܐ ܝܲܬܿܝܼܪ ܡܲܨܪܸܦ ܢܸܓܼܕܹܿܗ ܥܲܙܝܼܙܵܐܝܼܬܼ<EOS>ܠܦܘܼܬܼ ܡ̇ܘܗܲܒܼܬܼܵܐ ܘܪܲܒܿܘܼܬܼ ܚܲܝܠܵܐ ܕܩܲܒܸܿܠܘ ܡܸܢܹܗ<EOS>ܥܠܲܝܗܘܿܢ ܡܩܲܫܸܐ ܢܸܓܼܕܵܐ ܥܦܝܼܦܵܐ ܕܠܵܐ ܚܵܘܣܵܢܵܐ<EOS>ܠܦܘܼܬܼ ܕܐܸܫܬܲܠܲܛܘ ܠܲܡܚܲܣܵܝܘܼ ܘܠܵܐ ܚܲܢ̣ܘܼ ܘܫܲܒܲܩ̣ܘ<EOS>ܩܕܼܵܡ ܡܲܠܲܐܟܹ̈ܐ ܘܲܒܼܢܲܝ̈ܢܵܫܵܐ ܕܵܐܹ̇ܢ ܥܲܡܗܘܿܢ<EOS>ܠܦܘܼܬܼ ܕܐܸܬܼܝܲܩܲܪܘ ܠܥܹܝܢ ܐܲܪ̈ܥܵܢܹܐ ܘܲܫܡܲܝܵܢܹ̈ܐ<EOS>ܠܥܹܝܢ ܐܲܪ̈ܥܵܢܹܐ ܘܲܫܡܲܝܵܢܹ̈ܐ ܝܲܩܲܪ ܐܸܢܘܿܢ<EOS>ܘܗܸܢܘ̣ܿܢ ܫܵܛ̇ܘܼܗ̇ ܒܲܕܼܠܵܐ ܦܲܐ̈ܝܵܢ ܠܝܲܩܝܼܪܘܼܬܹܗ<EOS>ܠܥܸܠ ܡ̣ܢ ܟܸܢܫܹ̈ܐ ܕܲܫܡܲܝܵܢܹ̈ܐ ܝܲܩܲܪ ܐܸܢܘܿܢ<EOS>ܘܠܵܐ ܦܪܲܫܘ ܘܝܼܕܲܥܘ ܕܠܲܐܝܢܵܐ ܕܲܪܓܼܵܐ ܣܠܸ̣ܩܘ ܬܵܚܘܿܒܹ̈ܐ<EOS>ܠܕܲܪܓܼܵܐ ܪܵܡ̇ܐ ܕܪܵܡ ܡ̣ܢ ܥܝܼܪܹ̈ܐ ܐܵܣܸܩ ܐܸܢܘܿܢ<EOS>ܘܠܵܐ ܐܸܬܼܒܲܝܲܢܘ ܕܲܟܼܡܵܐ ܝܸܪܒܲܬ̤ ܫܝܼܛܘܼܬܼ ܐ̄ܢܵܫܵܐ<EOS>ܕܲܪܓܼܵܐ ܕܩܲܒܸܿܠܘ ܣܵܗܹ̇ܕܼ ܕܲܟܼܡܵܐ ܝ̄ܪܸܒܼܘ ܡ̣ܢ ܟܠܵܐ<EOS>ܕܐܵܦ ܪ̈ܘܼܚܵܢܹܐ ܕܪܵܡܝܼܢ ܡܸܢܹܗܘܿܢ ܡ̇ܟܿܝܼܢ ܡܸܢܗܘܿܢ<EOS>ܠܵܐ ܫܲܠܝܼܛܝܼܢ ܥܝܼܪܹ̈ܐ ܠܡܸܣܲܩ ܠܕܲܪܓܼܵܐ ܕܲܢܣ݂ܲܒܼܘ<EOS>ܘܠܵܐ ܡܨܹܝܢ ܣܵܦ̇ܩܝܼܢ ܠܲܡܫܲܡܵܫܘܼ ܒܲܩܢܘܿܡܲܝ̈ܗܘܿܢ<EOS>ܕܚܝܼܠܝܼܢ ܟܸܢܫܹ̈ܐ ܕܲܫܡܲܝܵܢܹ̈ܐ ܘܫܘܼܠܛܵܢܲܝ̈ܗܘܿܢ<EOS>ܘܡ̇ܐ ܕܡܸܬܼܦܲܚܡܝܼܢ ܒܨܝܼܪܝܼܢ ܣܲܓܿܝܼ ܡ̣ܢ ܟܵܗܢܘܼܬܼܵܐ<EOS>ܫܒܼܝܼܚ ܓܲܒܼܪܝܹܠ ܘܪܲܒܿ ܡܝܼܟܼܵܐܹܝܠ ܘܫܸܡܗܘܿܢ ܣܵܗܹ̇ܕܼ<EOS>ܘܟܲܕܼ ܛܵܒܼ ܗܵܟܲܢ ܒܨܝܼܪ ܟܘܼܢܵܝܗܘܿܢ ܡ̣ܢ ܟܵܗܢܘܼܬܼܵܐ<EOS>ܫܸܡ ܟܵܗܢܘܼܬܼܵܐ ܪܲܒܿ ܟܘܼܢܵܝܹܗ ܡ̣ܢ ܟܠ ܡܸܕܹܿܡ<EOS>ܘܐܸܢ ܐܝܼܬܼ ܡܸܕܹܿܡ ܕܪܲܒܿ ܡ̣ܢ ܡܸܕܹܿܡ ܬܚܹܝܬܼ ܡܵܗܢܘܼܬܼܵܐ ܗ̄ܘ̣<EOS>ܟܵܗܢܹ̈ܐ ܫܵܛ̣ܘܼܗܝ ܠܕܲܪܓܼܵܐ ܪܵܡ̇ܐ ܕܝܲܩܲܪ ܐܸܢܘܿܢ<EOS>ܘܐܲܣܢܝܼܘ ܫܘܼܦܪܹܗ ܒܲܫܟܼܝܼܪ̈ܵܬܼܵܐ ܕܣܘܼܥܪ݁ܵܢܲܝܗܘܿܢ<EOS>ܒܟܼܠ ܐܸܣܟܿܡܝܼ̈ܢ ܫܵܛ̣ܘܼܗܝ ܠܲܫܡܵܐ ܕܝܲܩܝܼܪܘܼܬܹܗ<EOS>ܥܕܲܡ̇ܐ ܕܐܲܗܸܠܘ ܘܲܓܼܚܸܟܼܘ ܫܝܼܛܹ̈ܐ ܥܲܠ ܫܝܼܛܘܼܬܹܗ<EOS>ܒܛܝܼܡܹ̈ܐ ܙܲܒܿܢܘܼܗ̇ ܠܗܵܝ̇ ܡ̇ܘܗܵܒܼܬܼܵܐ ܕܠܵܐ ܡܸܙܕܲܒܿܢܵܐ<EOS>ܘܟܲܕ ܠܵܐ ܣܵܦ݂̇ܩ ܥܵܠܡܵܐ ܠܛܝܼܡܹ̈ܝܗ̇ ܩܲܨ̣ܘ ܠܵܗ̇ ܛܝܼܡܹ̈ܐ<EOS>ܒܥܵܒܼܘܿܪ̈ܝܵܬܼܵܐ ܚܲܠܦܘܼܗܝ ܠܕܲܪܓܼܵܐ ܕܠܵܐ ܡܸܬܼܚܲܠܲܦ<EOS>ܘܟܲܕܼ ܠܲܝܬܿ ܡܸܕܸܿܡ ܕܕܼܵܡܹ̇ܐ ܠܲܫܡܹܗ ܣܵܡ̣ܘ ܠܹܗ ܦܸܚܡܵܐ<EOS>ܐܘܿ ܝܼܥܢܘܼܬܼܵܐ ܟܪܘܿܡܬܼܵܢܝܼܬܼܵܐ ܕܠܵܐ ܡܸܬܼܟܲܚܕܼܵܐ<EOS>ܕܣܵܡܲܬ̤ ܛܝܼܡܹ̈ܐ ܠܡܸܕܹܿܡ ܕܲܥܣܸܩ ܠܡܸܙܕܲܒܵܢܘܼ<EOS>ܐܘܿ ܟܵܗܢܘܼܬܼܵܐ ܕܚܲܠܦܲܬ̤ ܠܲܫܡܵܗ̇ ܒܲܨܥܝܼܪ̈ܵܬܼܵܐ<EOS>ܘܟܲܕܼ ܟܠ ܕܝܼܠܵܗ̇ ܝܸܗܒܲܬ̤ ܕܝܼܠܵܗ̇ ܒܲܕܼܠܵܐ ܝܘܼܬܼܪܵܢ<EOS>ܒܲܕܼܠܵܐ ܕܝܼܠܵܗ̇ ܙܸܒܼܢܲܬ̤ ܕܝܼܠܵܗ̇ ܗܸܕܼܝܘܿܛܵܐܝܼܬܼ<EOS>ܘܗܵܐ ܡܸܬܼܓܲܚܟܼܵܐ ܒܹܝܬܼ ܙܵܒܼܘܿܢܵܐ ܠܲܡܙܲܒܿܢܵܢܵܐ<EOS>ܚܲܕܼ ܡܲܥܘܸܠ ܒܵܗ̇ ܟܲܕܼ ܝܵܗܹ̇ܒܼ ܠܵܗ̇ ܒܛܝܼܡܹ̈ܐ ܫܝܼܛܹ̈ܐ<EOS>ܘܚܲܕܼ ܫܵܐܲܛ ܒܲܕܼ ܢܲܣܹ̇ܒܼ ܠܵܗ̇ ܒܦܲܟܿܝܼ̈ܗܵܬܼܵܐ<EOS>ܒܹܝܬܼ ܙܵܒܼܘܿܢܵܐ ܠܲܡܙܲܒܿܢܵܢܵܐ ܨܲܥܪܵܗ̇ ܣܵܓܹ̇ܐ<EOS>ܒܲܕܼܠܵܐ ܪܓܼܝܼܫܝܼܢ ܕܡܵܢ̇ܵܘ ܚܲܝܠܵܐ ܕܲܟܼܣܸܐ ܒܓܼܵܘܼܵܗ̇<EOS>ܐܵܪܵܐ ܒܘܿܪܹ̈ܐ ܕܠܵܐ ܡܸܣܬܲܟܿܠܝܼܢ ܒܹܝܬܼ ܛܵܒܼ ܘܲܠܒܼܝܼܫ<EOS>ܠܡܵܢ ܙܲܒܸܿܢܬܿܘܿܢ ܪܵܘܡ̇ܐ ܘܥܘܼܡܩܵܐ ܒܠܵܐ ܝܼܕܲܥܬܼܵܐ<EOS>ܐܵܪܵܐ ܚܬܼܝܼܪܹ̈ܐ ܕܐܲܛܥܝܼ ܐܸܢܘܿܢ ܚܘܼܬܼܪܵܐ ܣܲܟܼܠܵܐ<EOS>ܠܡܵܢ ܚܲܠܸܦܬܿܘܿܢ ܫܲܡܝܵܢ̈ܝܵܬܼܵܐ ܒܡܸܕܼܪܵܐ ܫܝܼܛܵܐ<EOS>ܡܲܪܓܵܢܝܼܬܼܵܐ ܠܵܐ ܡܸܙܕܲܒܿܢܵܐ ܕܠܵܐ ܝܵܕܼܘܿܥܹ̈ܐ<EOS>ܘܗܵܢܵܘ̇ ܓܘܼܚܟܵܐ ܕܲܠܟܼܵܗܢܘܼܬܼܲܐ ܙܲܒܿܢܘܼܗ̇ ܣܲܟܼܠܹ̈ܐ<EOS>ܛܲܒܼܥܹ̈ܐ ܕܟܹܐܦܹ̈ܐ ܒܓܲܙܵܐ ܕܡܲܠ̈ܟܹܿܐ ܫܟܼܝܼܚܝܼܢ ܒܲܠܚܘܿܕܼ<EOS>ܘܗܵܢܵܘ̇ ܬܸܡܗܵܐ ܕܩܘܼܕܼܫܵܐ ܕܩܘܼܕܼܫܹ̈ܐ ܒܟܼܝܼܪ ܒܹܝܬܼ ܫܘܼܩܹ̈ܐ<EOS>ܕܲܪ̈ܓܹܐ ܕܥܵܠܡܵܐ ܠܵܐ ܡܸܬܼܝܼܗ̄ܒܿܝܼܢ ܕܠܵܐ ܒܘܼܝܵܢܵܐ<EOS>ܘܚܸܟܼܡܲܬܼ ܩܘܼܫܬܵܐ ܠܲܝܬܿ ܫܘܼܐܵܠܵܐ ܥܲܠ ܦܘܼܪܢܵܣܵܗ̇<EOS>ܗܵܕܹܐ ܒܲܠܚܘܿܕܼ ܡܫܲܐܸܠ ܟܵܗܢܵܐ ܡ̇ܐ ܕܝܵܗܹ̇ܒܼ ܠܵܗ̇<EOS>ܕܐܸܢ ܐܝܼܬܼ ܕܲܗܒܼܵܐ ܘܐܸܢ ܠܵܐ ܠܵܐ ܦܠܸܐ ܠܲܡܙܲܒܵܢܘܼ<EOS>ܠܦܘܼܬܼ ܡ̇ܘܗܲܒܼܬܼܵܐ ܚܵܐܲ݁ܪ ܟܵܗܢܵܐ ܘܟܸܢ ܝܵܗܹ̇ܒܼ ܠܵܗ̇<EOS>ܕܐܸܢ ܣܲܓܿܝܼܠܵܐ ܐܵܦ ܗܘ̤ ܡܲܣܓܸܿܐ ܘܲܡܫܲܦܲܥ ܠܵܗ̇<EOS>ܠܦܘܼܬܼ ܚܘܼܣܪܵܢܵܐ ܡܸܬܿܬܲܓܼܪ ܒܵܗ̇ ܐܵܦ ܙܵܒܼܘܿܢܵܐ<EOS>ܟܲܕܼ ܡܸܬܼܦܲܪܲܣ ܕܢܸܥܩܘܿܒܼ ܕܐܵܘܒܸܿܕܼ ܒܐܘܼܡ̇ܢܘܼܬܹܗ<EOS>ܐܘܼܡ̇ܢܘܼܬܼܵܐ ܚܫܝܼܒܼ ܦܘܼܠܚܵܢܵܗ̇ ܠܲܡܙܲܒܿܢܵܢܵܗ̇<EOS>ܘܐܲܝܟ ܬܹܐܓܼܘܼܪܬܵܐ ܡܸܬܼܗܲܦܟܼܝܼܢ ܒܵܗ̇ ܐܵܦ ܙܵܒܼܘܿܢܹ̈ܝܗ̇<EOS>ܠܲܝܬܿ ܣܘܼܦܣܵܪܵܐ ܥܲܠ ܬܹܐܓܼܘܼܪܬܵܐ ܕܐܲܪ݁ܥܵܢܝܵܬܼܵܐ<EOS>ܐܲܝܟ ܣܘܼܦܣܵܪܵܐ ܕܡܲܣܒܼܵܐ ܘܡܲܬܿܠܵܐ ܕܪ̈ܘܼܚܵܢܝܵܬܼܵܐ<EOS>ܠܲܝܬܿ ܡܲܨܘܼܬܼܵܐ ܥܲܠ ܩܸܢܝܵܢܹ̈ܐ ܡܸܬܼܚܲܒܿܠܵܢܹ̈ܐ<EOS>ܐܲܝܟ ܬܲܟܼܬܿܘܼܫܵܐ ܕܲܪܡܸܐ ܠܐ̄ܢܵܫܵܐ ܥܲܠ ܕܲܥܢܼܝܼ̈ܕܼܵܢ<EOS>ܠܵܐ ܥܒ݂ܲܕܼܘ ܩܹܐܪ̈ܣܹܐ ܡܲܠ̈ܟܹܿܐ ܛܪ̈ܘܼܢܹܐ ܚܲܕܼ ܠܘܼܩܒܲܠ ܚܲܕܼ<EOS>ܐܲܟܼܡܵܐ ܕܟܼܵܗܢܹ̈ܐ ܣܥ̣ܵܘ ܥܲܠ ܟܵܗܢܹ̈ܐ ܚܲܪܡ̇ܢܵܐܝܼܬܼ<EOS>ܚܲܪܡ̇ܢܵܐܝܼܬܼ ܐܲܩܠܝܼܘ ܟܵܗܢܹ̈ܐ ܥܲܠ ܟܵܗܢܘܼܬܼܵܐ<EOS>ܘܲܕܼܠܵܐ ܚܵܘܣܵܢ ܕܵܫܘ̣ ܠܲܚܕܼܵܕܹ̈ܐ ܒܚܸܪܝܵܝܘܼܬܼܗܘܿܢ<EOS>ܒܚܸܪܝܵܝܘܼܬܼܗܘܿܢ ܕܲܠܚܘܼܗܝ ܠܥܵܠܡܵܐ ܕܲܡܫܲܝܲܢ ܗ̄ܘ̣ܵܐ<EOS>ܘܗܵܐ ܡܸܬܼܟܲܬܲܫ ܠܹܠܲܝ ܐܝܼܡܵܡ ܕܠܵܐ ܫܘܼܠܵܡܵܐ<EOS>ܒܦܘܼܠܵܓܲܝ̈ܗܘܿܢ ܣܲܕܿܩܘܼܗܝ ܠܢܲܚܬܵܐ ܕܗܲܝܡܵܢܘܼܬܼܵܐ<EOS>ܘܲܣܓܼܝܼ ܒܐܲܪܥܵܐ ܗܲܝܡܵܢ̈ܘܵܬܼܵܐ ܕܠܵܐ ܡܸܢܝܵܢܵܐ<EOS>ܒܚܵܣܘܿܡܘܼܬܼܗܘܿܢ ܐܲܪܡܝܼܘ ܐܲܪܡܝܼܘ ܣܸܕܼܩܹ̈ܐ ܒܹܝܬܼ ܥܹ̈ܕܼܵܬܼܵܐ<EOS>ܘܗܵܐ ܦܠܝܼܓܼ ܟܠܢܵܫ ܘܠܵܐ ܐ̇̄ܢܵܫ ܫܵܠܹ̇ܡ ܠܡܸܠܲܬܼ ܚܲܒܼܪܹܗ<EOS>ܚܲܕܼ ܗ̄ܘ̣ ܓܘܼܫܡܵܐ ܟܢܘܼܫܝܵܐ ܕܟܲܢܸܫ ܡܫܝܼܚܵܐ ܒܚܲܫܹܗ<EOS>ܘܟܼܵܗܢܹ̈ܐ ܦܲܠܓܼܘܼܗܝ ܠܲܡ̈ܢܵܘܵܬܼܵܐ ܕܠܵܐ ܡܸܬܼܡܲܢ̈ܝܵܢ<EOS>ܚܲܕܼ ܗ̄ܘ̣ ܦܲܓܼܪܵܐ ܕܲܗܘ̤ܵܐ ܕܸܒܼܚܵܐ ܚܠܵܦ ܬܲܪܥܘܼܬܲܢ<EOS>ܘܛܲܠܩܘܼܗܝ ܣܲܟܼܠܹ̈ܐ ܒܝܲܕܼ ܡܘܼܙܵܓܼܵܐ ܕܚܲܕܼ ܒܲܐ̄ܚܪܹܢܵܐ<EOS>ܚܲܕܼ ܗ̄ܘ̣ ܟܝܵܢܵܐ ܕܐܝܼܬܼܵܘܗܝ ܘܐܝܼܬܼܵܘܗܝ ܐܲܟܼܡܵܐ ܕܐܝܼܬܼܵܘܗܝ<EOS>ܘܡܲܙܓܼܘܼܗܝ ܥܲܛܠܹ̈ܐ ܥܲܡ ܬܘܼܩܵܢܵܐ ܕܲܥܒܼܵܕܼ ܐܝܼܕܼܵܘ̈ܗܝ<EOS>ܒܦܲܓܼܪܵܐ ܘܢܲܦܫܵܐ ܓܡܝܼܪ ܗ̄ܘ̣ܵܐ ܕܸܒܼܚܵܐ ܕܦܘܼܪܩܵܢ ܚܲܝܲܝ̈ܢ<EOS>ܘܥܲܒܼ݂ܕܿܘܼܗܝ ܚܲܪ̈ܡܹܐ ܚܲܣܝܼܪ ܢܲܦܫܵܐ ܘܲܕܼܠܵܐ ܗܵܘܢܵܐ<EOS>ܚܲܕܼ ܗ̄ܘ̣ ܡܸܠܬܼܵܐ ܒܪܵܐ ܕܐܲܠܵܗܵܐ ܥܲܡ ܝܵܠܘܿܕܹܗ<EOS>ܘܣܲܕܩܵܗ̇ ܚܘܼܬܼܪܵܐ ܠܗܵܝ̇ ܫܲܘܝܘܼܬܼܵܐ ܟܲܕܼ ܠܵܐ ܣܲܕܼܩܵܗ̇<EOS>ܕܠܵܐ ܣܘܼܝܵܟܼܵܐ ܗ̄ܘ̣ ܘܲܕܼܠܵܐ ܚܙܵܬܼܵܐ ܗ̄ܘ̣ ܟܝܵܢ ܐܝܼܬܼܘܼܬܼܵܐ<EOS>ܘܚܲܒܼܫܘܼܗܝ ܦܲܩܪܹ̈ܐ ܒܓܼܵܘ ܗܲܕܵܡܹ̈ܐ ܟܲܕܼ ܠܵܐ ܚܲܒܼ݂ܫܘܼܗܝ<EOS>ܟܝܵܢܹ̈ܐ ܦܪ̈ܝܼܫܹܐ ܗܘ̤ܵܘ ܒܐܝܼܬܼܘܼܬܼܵܐ ܚܲܕܼ ܦܲܪܨܘܿܦܵܐ<EOS>ܘܠܵܐ ܡܸܣܬܲܟܿܠܝܼܢ ܥܲܛ̈ܠܲܝ ܠܸܒܵܐ ܙܢܵܐ ܕܲܗܘ̤ܵܘ ܒܹܗ<EOS>ܗܘ̤ܵܘ ܒܹܗ ܐܸܡ̇ܪܹܬܼ ܠܵܘ ܒܲܟܼܝܵܢܵܐ ܐܸܠܵܐ ܒܚܘܼܒܵܐ<EOS>ܘܟܲܕܼ ܛܵܒܼ ܗܵܟܲܢ ܦܪܝܼܫ ܚܲܕܼ ܡ̣ܢ ܐܲܝܟ ܡ̇ܐ ܕܲܦܪܝܼܫ<EOS>ܦܪܝܼܫ ܒܵܪܘܿܝܵܐ ܘܠܵܐ ܡܸܬܼܚܲܠܲܛ ܒܲܥܵܒܼ̇ܕܼ ܐܝܼܕܼܵܘ̈ܗܝ<EOS>ܘܡ̇ܟܵܐ ܒܪܝܼܬܼܵܐ ܡ̣ܢ ܪܲܒܿܘܼܬܼܵܐ ܕܚܲܝܠܵܐ ܕܲܒܼܪ̣ܵܗ̇<EOS>ܒܪܝܼܬܼܵܐ ܒܪܝܼܬܼܵܐ ܗ̄ܝܼ ܟܡܵܐ ܐܸܢ ܬܹܐܪܲܒܼ ܒܝܲܕܼ ܥܸܠ̈ܠܵܬܼܵܗ̇<EOS>ܘܐܝܼܬܼܝܵܐ ܐܝܼܬܼܝܵܐ ܗ̄ܘ̣ ܟܡܵܐ ܐܸܢ ܢܸܙܥܲܪ ܒܲܫܡܵܐ ܫܐܝܼܠܵܐ<EOS>ܒܲܫܡܵܐ ܫܐܝܼܠܵܐ ܙܥܲܪ̣ ܥܵܒܼܘܿܕܼܵܐ ܟܲܕܼܚܵܣ ܕܲܙܥܲܪ̣<EOS>ܕܐܵܦ ܗ̤ܝ ܗܵܕܹܐ ܕܲܫܡܵܐ ܫܐܝܼܠܵܐ ܕܡܲܪܵܚܘܼܬܼܵܐ ܗ̄ܝܼ<EOS>ܕܡܲܪܵܚܘܼܬܼܵܐ ܗ̄ܝܼ ܕܐ̄ܢܵܫ ܥܲܠ ܐܝܼܬܼܝܵܐ ܢܣܝܼܡ ܫܘܼܠܵܦܵܐ<EOS>ܘܲܕܼܫܘܼܥܠܵܝܵܐ ܗ̄ܝܼ ܕܢܹܐܡܲܪ ܕܲܡܥ݂ܲܪ ܐܵܦܸܢ ܒܲܫܡܵܐ<EOS>ܠܲܝܬܿ ܠܐܝܼܬܼܘܼܬܼܵܐ ܠܡܸܙܥܲܪ ܡܸܡܬܼܘܿܡ ܡ̣ܢ ܡܵܐ ܕܐܝܼܬܹܝܗ̇<EOS>ܠܵܐ ܫܐܝܼܠܵܐܝܼܬܼ ܘܠܵܐ ܒܣܘܼܥܪ̈ܵܢܹܐ ܘܠܵܐ ܟܠ ܟܠܹܗ<EOS>ܝܲܨܪܵܐ ܕܒܼܝܼܫܹ̈ܐ ܣܥ̣ܵܐ ܠܡܲܙܥܵܪܘܼ ܠܲܟܼܝܵܢ ܟܲܣܝܵܐ<EOS>ܘܗܵܕܹܐ ܥܝܵܪܬܵܐ ܐ̄ܢܵܫ ܠܵܐ ܚܲܝܵܒܼ ܐܸܠܵܐ ܟܵܗܢܹ̈ܐ<EOS>ܟܵܡܢܹ̈ܐ ܐܸܠܘܼ ܒܢܵܘ̣ ܬܲܩܢܵܐܝܼܬܼ ܚܕܼܵܐ ܬܵܘܕܿܝܼܬܼܵܐ<EOS>ܠܵܐ ܒܵܢܹ̇ܝܢ ܗ̄ܘ̣ܵܘ ܣܲܟܼܠܹ̈ܐ ܥܡܝܼܪܵܐ ܒܒܸܢܝܵܢ ܩܘܼܫܬܵܐ<EOS>ܟܵܗܢܹ̈ܐ ܐܸܠܘ ܚܢ̣ܵܘ ܙܵܘܥܲܝ̈ܗܘܿܢ ܠܢܝܼܫܵܐ ܬܪܝܼܨܵܐ<EOS>ܠܵܐ ܫܵܟܹ̇ܝܢ ܗ̄ܘ̣ܵܘ ܥܲܛܠܲܝ̈ ܠܸܒܵܐ ܡܸܠܹ̈ܐ ܕܨܲܥܪܵܐ<EOS>ܟܵܗܢܹ̈ܐ ܐܸܠܘܼ ܪܚܸܡ̣ܘ ܫܲܘܝܘܼܬܼܵܐ ܕܓܼܘܼܫܡܵܐ ܡܫܝܼܚܵܐ<EOS>ܠܵܐ ܢܵܒܼܥ̇ܝܢ ܗ̄ܘ̣ܵܘ ܣܸܕܼܩܹ̈ܐ ܦܠܝܼܓܹ̈ܐ ܒܓܼܵܘ ܥܹ̈ܕܵܬܼܵܐ<EOS>ܟܵܗܢܹ̈ܐ ܐܸܠܘܼ ܗܪܲܓܼ ܪܸܥܝܵܢܗܘܿܢ ܒܪ̈ܘܼܚܵܢܝܵܬܼܵܐ<EOS>ܠܵܐ ܦܵܟܲ̇ܗ ܗ̄ܘ̣ܵܐ ܚܘܼܒܵܐ ܕܐ̄ܢܵܫܵܐ ܡ̣ܢ ܕܲܥܬܼܝܼ̈ܕܼܵܢ<EOS>ܟܵܗܢܹ̈ܐ ܗܘ̤ܵܘ ܠܲܢ ܥܸܠܲܬܼ ܚܲܝܹ̈ܐ ܘܥܸܠܲܬܼ ܡ̇ܘܬܵܐ<EOS>ܘܐܸܠܘܼ ܩܵܘܝܘܼ ܒܛܲܟܼܣܵܐ ܕܚܲܝܹ̈ܐ ܛܘܼܒܼ ܗܘ̤ܵܐ ܠܓܸܢܣܲܢ<EOS>ܥܸܠܲܬܼ ܡ̇ܘܬܵܐ ܥܸܠܒܲܬ̤ ܗܵܫ̇ܐ ܒܣܘܼܥܪ̈ܵܢܲܝܥܗܘܿܢ<EOS>ܘܗܵܐ ܚܦܝܼܛ ܟܠܢܵܫ ܠܡܸܩܛܲܠ ܚܲܒܼܪܹܗ ܕܠܵܐ ܚܵܘܣܵܢܵܐ<EOS>ܡܸܢܗܘܿܢ ܝܼܠܸܦܘ ܐ̄̈ܢܵܫܵܐ ܠܡܸܚܣܲܡ ܒܲܒܼܢܲܝ̈ܢܵܫܵܐ<EOS>ܘܗܵܐ ܠܒܼܝܼܫ ܟܠܢܵܫ ܛܢܵܢܵܐ ܕܪܘܼܓܼܙܵܐ ܥܲܠ ܩܲܪܝܼܒܹܗ<EOS>ܗܸܢܘ̣ܿܢ ܫܲܪܝܼܘ ܒܝܲܕܼ ܬܲܒܼܥ̈ܬܼܵܐ ܕܲܥܝܵܪ݁ܵܬܼܵܐ<EOS>ܘܗܵܐ ܠܚܝܼܡ ܟܠܢܵܫ ܠܡܸܬܼܒܲܥ ܥܝܵܪܬܼܵܐ ܡ̣ܢ ܒܲܪ ܙܵܘܓܹܿܗ<EOS>ܗܸܢܘ̣ܿܢ ܕܵܘܸܕܼܘ ܛܲܟܼܣܹ̈ܐ ܬܲܩܢܹ̈ܐ ܕܪܵܕܹܝܢ ܗ̄ܘ̣ܵܘ ܒܲܢ<EOS>ܘܗܵܐ ܒܠܝܼܠ ܥܘܼܡܪܲܢ ܘܠܲܝܬܿ ܒܲܢ ܛܲܟܼܣܵܐ ܕܕܼܵܡܹ̇ܐ ܠܐ̄ܢܵܫܵܐ<EOS>ܠܗܘܿܢ ܙܵܕܹܩ ܗ̄ܘ̣ܵܐ ܕܲܢܚܲܟܿܡܘܼܢܵܗ̇ ܠܫܲܒܼܪܘܼܬܼ ܐ̄ܢܵܫܵܐ<EOS>ܘܢܲܩܢܘܿܢ ܛܲܥܡܵܐ ܠܲܕܼܠܵܐ ܛܲܥܡܵܐ ܒܝܲܕܼ ܡܸܠܲܝ̈ܗܘܿܢ<EOS>ܠܗܘܿܢ ܘܵܠܹ̇ܐ ܗ̄ܘ̣ܵܐ ܠܡܸܪܕܵܐ ܫܲܦܝܼܪ ܠܘܲܥܕܵܐ ܕܲܠܗܲܠ<EOS>ܘܲܒܼܥܲܡܠܲܝ̈ܗܘܿܢ ܠܲܡܚܵܘܵܝܹܘ ܫܒܼܝܼܠ ܡܲܠܟܿܘܼܬܼܵܐ<EOS>ܡܲܠܟܿܘܼܬܼ ܪܵܘܡ̇ܐ ܡ̣ܠܲܟ ܒܵܪܘܿܝܵܐ ܠܲܟܼܝܵܢ ܐ̄ܢܵܫܵܐ<EOS>ܘܣܵܓܼܘܼܗ̇ ܟܵܗܢܹ̈ܐ ܠܐܘܼܪܚܵܐ ܕܪܵܡ̇ܐ ܘܠܵܐ ܐ̄ܢܵܫ ܪܵܕܹܐ<EOS>ܒܛ̣ܠܘ ܚܵܙܘܿܩܹ̈ܐ ܡ̣ܢ ܡܲܪܕܲܝܼܬܼܵܐ ܕܫܲܦܝܼܪ݁ܵܬܼܵܐ<EOS>ܘܠܵܐ ܐ̄ܢܵܫ ܚܵܙܹ̇ܩ ܒܲܫܒܼܝܼܠ ܣܲܒܼܪܵܐ ܕܗܲܝܡܵܢܘܼܬܼܵܐ<EOS>ܘܐܸܢ ܐܝܼܬܼ ܕܚܵܙܹ̇ܩ ܐܵܘ ܡ̣ܢ ܚܘܼܒܵܐ ܐܵܘ ܒܲܟܼܝܵܢܵܐ<EOS>ܠܵܐ ܡܲܪܦܸܐ ܠܹܗ ܩܹܐܪܣܵܐ ܕܟܼܵܗܢܹ̈ܐ ܠܡܸܪܕܼܵܐ ܫܲܦܝܼܪ<EOS>ܩܸܢܛܵܐ ܪܲܒܵܐ ܕܬܲܟܼܬܿܘܼܫܲܝ̈ܗܘܿܢ ܪܡܸܐ ܥܲܠ ܟܠܢܵܫ<EOS>ܘܠܲܝܬܿ ܕܲܡܗܲܝܡܸܢ ܘܐܵܦܠܵܐ ܠܐܲܝܢܵܐ ܕܫܲܪܝܼܪ ܚܘܼܒܹܿܗ<EOS>ܒܹܝܬܼ ܦܘܼܠܵܓܼܵܐ ܕܠܵܐ ܫܲܘܝܘܼܬܼܵܐ ܪܡܸܐ ܗ̄ܘ̣ܵܐ ܟܠܢܵܫ<EOS>ܘܠܲܝܬܿ ܬܘܼܟܼܠܵܢܵܐ ܐ̄ܢܵܫ ܥܲܠ ܚܲܒܼܪܹܗ ܐܵܦܠܵܐ ܒܡܸܠܬܼܵܐ<EOS>ܐܸܢ ܐܝܼܬܼ ܕܲܬܼܟܼܝܼܠ ܗܘ̤ ܬܘܼܟܼܠܵܢܹܗ ܠܵܘ ܬܘܼܟܼܠܵܢܵܐ ܗ̄ܘ̣<EOS>ܕܲܨܠܹܝܢ ܦܲܚܹ̈ܐ ܡ̣ܢ ܟܠ ܓܼܒܿܝܼ̈ܢ ܩܕܼܵܡ ܬܘܼܟܼܠܵܢܹܗ<EOS>ܒܡܸܠܬܼܵܐ ܨܵܝ̇ܕܲܝܢ ܐ̄ܢܵܫܵܐ ܠܐ̄ܢܵܫܵܐ ܐܲܝܟ ܕܲܒܼܦܲܚܹ̈ܐ<EOS>ܘܛܵܟ ܥܵܗܹ̇ܢ ܗ̄ܘ̣ܵܐ ܫܸܬܼܩܵܐ ܘܫܸܠܝܵܐ ܘܠܵܐ ܥܸܢܝܵܢܐ<EOS>ܡܸܠܬܼܵܐ ܗ̄ܝܼ ܐܵܬܼܵܐ ܕܲܡܠܝܼܠܘܼܬܼܵܐ ܕܐܝܼܬܼ ܒܲܟܼܝܵܢܲܢ<EOS>ܘܡ̇ܢܵܐ ܢܸܥܒܸܿܕܼ ܕܲܟܼܠܵܗ̇ ܚܣܵܡܵܐ ܠܣܵܥܘܿܪܘܼܬܼܵܗ̇<EOS>ܚܣܵܡܵܐ ܕܟܼܵܗܢܹ̈ܐ ܙܩܝܼܦ ܐܲܝܟ ܐܲܪܝܵܐ ܒܲܥܪܝܼܪܵܝܵܐ<EOS>ܘܗܵܐ ܡܢܲܟܸܿܬܼ ܠܵܗ̇ ܠܲܡܠܝܼܠܘܼܬܼܵܐ ܒܢܝܼܒܼܵܐ ܕܪܘܼܓܼܙܵܐ<EOS>ܢܝܼܒܹ̈ܐ ܕܚܲܝܘܬܼܵܐ ܩܢܵܬ̤ ܟܵܗܢܘܼܬܼܵܐ ܡ̇ܫܚܲܬܼ ܐ̄ܢܵܫܵܐ<EOS>ܘܫܲܪܝܲܬ̤ ܢܵܟܼܬܵܐ ܘܒܼܵܥ̇ܛܵܐ ܠܐ̄ܢܵܫܵܐ ܕܠܵܐ ܒܘܼܝܵܢܵܐ<EOS>ܒܵܗ̇ ܐܲܣܝܼܪ ܗ̄ܘ̣ܵܐ ܫܲܝܢܵܐ ܕܐ̄̈ܢܵܫܵܐ ܘܲܕܼܪ̈ܘܼܚܵܢܹܐ<EOS>ܘܗܵܐ ܕܲܚܝܼܠܝܼܢ ܥܝܼܪܹ̈ܐ ܘܐ̄ܢܵܫܵܐ ܠܡܸܩܪܲܒܼ ܨܹܐܕܹܝܗ̇<EOS>ܓܘܼܢܚܵܐ ܪܲܒܵܐ ܗܘ̤ܵܐ ܒܹܗ ܒܕܼܵܪܲܢ ܡܠܸܐ ܚܵܘ̈ܒܵܬܼܵܐ<EOS>ܕܡ̣ܢ ܬܘܼܟܼܠܵܢܵܗ̇ ܢܒ݂ܲܥ ܠܲܢ ܩܸܢܛܵܐ ܘܲܦܣܵܩ ܣܲܒܼܪܵܐ<EOS>ܥܲܠ ܟܵܗܢܘܼܬܼܵܐ ܣܝܼܡ ܗ̄ܘ̣ܵܐ ܣܲܒܼܪܵܢ ܘܗܲܝܡܵܢܘܼܬܲܢ<EOS>ܘܗܵܐ ܢܸܦܠܲܬ̤ ܠܵܗ̇ ܘܲܢܦ݂ܲܠ ܥܲܡܵܗ̇ ܬܘܼܟܼܠܵܢ ܢܲܦܫܵܢ<EOS>ܐܲܝܟ ܫܲܬܸܐܣܬܼܵܐ ܛܥܝܼܢܵܐ ܗ̄ܘ̣ܵܐ ܠܹܗ ܠܒܸܢܝܵܢ ܚܲܝܲܝ̈ܢ<EOS>ܘܲܢܫ݂ܲܒܼ ܪ̈ܘܼܚܹܐ ܕܲܪ̈ܓܼܝܼܓܼܵܬܼܵܐ ܘܙܵܥܲܬ̤ ܢܵܕܲܬ̤<EOS>ܠܵܘ ܟܵܗܢܘܼܬܼܵܐ ܙܵܥܲܬ̤ ܘܢܵܕܲܬ̤ ܐܲܟܼܡܵܐ ܕܐܸܡܪܹܬܼ<EOS>ܟܵܗܢܹ̈ܐ ܪ̈ܦܲܝܵܐ ܙܵܥܘ̣ ܡ̣ܢ ܩܵܠܵܐ ܕܪܘܼܚ ܚܘܼܬܼܚܵܬܹ̈ܐ<EOS>ܠܵܘ ܗܝ̤ ܙܵܥܲܬ̤ ܒܐܲܝܠܹܝܢ ܕܲܬܼܢܹܝܬܼ ܥܲܠ ܫܲܡܵܫܹ̈ܝܗ̇<EOS>ܪܸ̈ܥܝܵܢܲܝܗܘܿܢ ܙܥܲܪܘ ܘܐܸܬܼܒܲܨܲܪܘ ܡ̣ܢ ܘܵܠܝܼܬܼܵܐ<EOS>ܠܵܘ ܗܝ̤ ܕܠܲܚܬܼܵܗ̇ ܠܡܸܠܲܬܼ ܫܲܝܢܵܐ ܕܫܲܪܝܵܐ ܗ̄ܘ̣ܵܐ ܒܵܗ̇<EOS>ܒܢܲܝ̈ ܝܲܡܝܼܢܵܗ̇ ܠܵܐ ܨܒܼܵܘ ܩܵܘܝܘܼ ܒܒܸܢܝܵܢ ܚܘܼܒܵܗ̇<EOS>ܠܵܘ ܗܝ̤ ܫܵܛܲܬ̤ ܠܝܲܩܝܼܪܘܼܬܼܵܗ̇ ܩܕܼܵܡ ܒܲܪ̈ܲܝܹܐ<EOS>ܢܵܛܪܲܝ ܓܼܙܵܗ̇ ܦܲܣܝܼܘ ܐ̄ܪܵܘܵܗ̇ ܒܣܘܼܥܪ̈ܵܢܲܝܗܘܿܢ<EOS>ܫܝܼܛܘܼܬܼ ܐ̄ܪ̈ܵܙܹܝܗ̇ ܚܙܹ̇ܝܬܼ ܟܲܕܼ ܬܵܢܹ̇ܐ ܦܘܼܡ̇ܐ ܕܣܲܟܼܠܹ̈ܐ<EOS>ܘܐܲܚܢܝ ܬܲܗܪܵܐ ܕܡܲܢܘܼ ܠܡܲܢ̣ܘܼ ܡܨܲܚܸܐ ܒܓܼܘܼܡܕܸܵܐ<EOS>ܥܝܵܪܬܵܐ ܕܨܲܥܪܵܗ̇ ܒܥܹ̇̄ܝܬܼ ܕܐܸܬܼܢܲܩܲܡ ܒܝܲܕܼ ܦܸܬܼܓܼܵܡܲܝ̈<EOS>ܡ̣ܢ ܡܲܪ̈ܵܚܹܐ ܕܫܵܛܘ̣ ܚܹܐܪܘܼܬܼܵܗ̇ ܘܨܲܥܲܪܘ ܕܲܪ̈ܓܹܝܗ̇<EOS>ܒܪܲܒܿܘܼܬܼ ܕܲܪ̈ܚܹܝܗ̇ ܚܙܹ̇ܝܬܼ ܟܲܕܼ ܡܲܗܠܝܼܢ ܥܲܛܠܲܝ̈ ܠܸܒܵܐ<EOS>ܘܛܸܢܹ̇ܬܼ ܣܲܓܿܝܼ ܕܐܵܘܠܸܕܼ ܡܸܠܹ݁̈ܐ ܕܡܲܪܵܚܘܼܬܼܵܐ<EOS>ܡܲܪܵܚܘܼܬܼܵܐ ܗ̄ܝܼ ܕܐ̄̈ܢܵܫ ܢܸܬܼܥܲܕܲܠ ܒܪܲܒܵܢܘܼܬܼܵܐ<EOS>ܘܐܸܢܵܐ ܕܥܸܕܼܠܹ̇ܬܼ ܠܵܐ ܛܲܥܝܵܐ ܠܝܼ ܕܐܲܝܟܲܢ ܥܸܕܼܠܹ̇ܬܼ<EOS>ܛܢܵܢܵܐ ܕܟܼܵܗܢܹ̈ܐ ܥܨ̣ܵܢܝ ܕܐܸܬܼܥܲܕܲܠ ܒܣܘܼܥܪ̈ܵܢܲܝܗܘܿܢ<EOS>ܕܲܫܒܲܩ̣ܘ ܐܘܼܪܚܵܐ ܕܗܲܝܡܵܢܘܼܬܼܵܐ ܘܲܕܼܪܲܫܘ̣ ܙܹܐܦܵܐ<EOS>ܠܣܘܼܥܪ̈ܵܢܲܝܗܘܿܢ ܕܲܕܠܵܐ ܢܵܡܘܿܣ ܥܸܕܼܠܲܬ̤ ܡܸܠܲܬܼܝ<EOS>ܘܟܲܕܼ ܛܵܒܼ ܥܸܕܼܠܹ̇ܬܼ ܠܵܐ ܫܵܐܹ̇ܛ ܐ̄ܢܵܐ ܠܛܲܟܼܣܵܐ ܕܲܒܼܗܘܿܢ<EOS>ܠܵܘ ܒܲܚܣܵܡܵܐ ܥܸܕܼܠܹ̇ܬܼ ܐܸܢܘܿܢ ܐܲܟܼܡܵܐ ܕܥܸܕܼܠܹ̇ܬܼ<EOS>ܘܠܵܘ ܡ̣ܢ ܒܝܼܫܘܼ ܐܸܟܼܠܹ̇̄ܬܼ ܩܲܪܨܵܐ ܕܣܘܼܥܪ̈ܵܢܲܝܗܘܿܢ<EOS>ܩܘܼܫܬܵܐ ܣܵܗܹ̇ܕܼ ܕܠܵܐ ܣܢܹ̇ܝܬܼ ܐܸܢܘܿܢ ܘܠܵܐ ܣܵܢܹ̇ܐ ܐ̄ܢܵܐ<EOS>ܠܥܵܘ̣ܠܵܐ ܕܲܒܼܗܘܿܢ ܣܢܹ̇ܝܬܼ ܕܐܲܪܡܝܼ ܠܲܢ ܗܸܪܬܼܵܐ ܒܝܼܫܬܵܐ<EOS>ܪܚܝܼܡܝܼܢ ܠܝܼ ܛܵܒܼ ܡܸܛܠ ܕܲܪܓܼܵܐ ܕܣܝܼܡ ܒܐܝܼܕܲܝ̈ܗܘܿܢ<EOS>ܘܲܣܢܹܝܢ ܠܝܼ ܛܵܒܼ ܡܸܛܠ ܥܵܘ̣ܠܵܐ ܕܐܲܪܡܝܼܘ ܒܐܲܪܥܵܐ<EOS>ܪܵܚܹ̇ܡ ܐ̄ܢܵܐ ܠܗܘܿܢ ܡܸܛܠ ܚܘܼܒܵܐ ܚܘܼܒܵܐ ܘܡܸܛܠ ܛܲܟܼܣܵܐ<EOS>ܘܣܵܢܹ̇ܐ ܐ̄ܢܵܐ ܠܗܘܿܢ ܡܸܛܠ ܥܵܘ̣ܠܵܐ ܘܡܲܣܲܒܼ ܒܐܲܦܹ̈ܿܐ<EOS>ܠܵܐ ܡ̇ܠܹܝܢ ܐ̄ܢܵܐ ܕܐ̄ܢܵܫ ܢܸܫܬܲܥܠܸܐ ܥܲܠ ܕܲܪ̈ܓܲܝܗܘܿܢ<EOS>ܕܠܵܐ ܢܸܬܿܬܿܫܝܼܛܘܼܢ ܟܡܵܐ ܐܸܢ ܒܝܼܫܝܼܢ ܕܘܼܒܵܪ̈ܲܝܗܘܿܢ<EOS>ܒܚܘܼܒܵܐ ܕܲܦܠܸܐ ܢܸܦܪܘܿܥ ܐܸܢܘܿܢ ܚܸܘܒܲܬܼ ܚܘܼܒܵܐ<EOS>ܘܐܸܢ ܠܵܐ ܫܵܘܹ̇ܝܢ ܚܢܲܢ ܠܵܐ ܢܸܛܠܘܿܡ ܐܲܝܕܵܐ ܕܦܲܐܝܵܐ<EOS>ܪܲܒܵܐ ܕܪ̈ܲܒܹܿܐ ܣܵܡ̣ ܩܵܢܘܿܢܵܐ ܥܲܠ ܕܲܪ̈ܓܼܝܗܘܿܢ<EOS>ܘܠܵܐ ܡܲܦܲܣ ܠܲܢ ܠܲܡܫܵܛ ܛܲܟܼܣܵܐ ܕܩܵܢܘܿܢܲܝ̈ܗܘܿܢ<EOS>ܠܕܼܘܼܒܵܪ̈ܲܝܗܘܿܢ ܕܲܕܼܠܵܐ ܢܵܡܘܼܣ ܢܫܘܼܛ ܫܵܝܘܿܛܵܐ<EOS>ܟܲܕܼ ܠܵܐ ܡܲܗܡܸܐ ܡ̣ܢ ܘܵܠܝܼܬܼܵܐ ܕܦܲܐܝܵܐ ܠܫܸܡܗܘܿܢ<EOS>ܫܡܵܐ ܝܲܩܝܼܪܵܐ ܕܥܸܠܵܝ ܡ̣ܢ ܟܠ ܣܝܼܡ ܥܲܠ ܪܹܫܗܘܿܢ<EOS>ܘܠܵܐ ܙܵܕܹܩ ܠܲܢ ܕܲܢܫܘܼܛ ܐܸܢܘܿܢ ܐܲܝܟ ܕܲܠܒܼܝܼܫܹ̈ܐ<EOS>ܩܠܝܼܕܹ̈ܐ ܕܪܵܘܡ̇ܐ ܠܒܼܝܼܟܼܝܼܢ ܒܐܝܼܕܼܵܐ ܕܪܸ̈ܥܝܵܢܲܝܗܘܿܢ<EOS>ܘܠܵܐ ܐ̄ܢܵܫ ܥܵܐܹ̇ܠ ܠܗܵܘ̇ ܬܘܼܩܵܢܵܐ ܒܸܠܥܵܕܲܝܗܘܿܢ<EOS>ܒܗܵܕܹܐ ܬܸܢܘܲܝ ܢܝܲܩܲܪ ܐܸܢܘܿܢ ܚܘܼܒܵܢܵܐܝܼܬܼ<EOS>ܐܲܝܟ ܓܹܐܙܲܒܼܪܹ̈ܐ ܘܢܵܛܪ̈ܲܝ ܚܘܼܒܵܐ ܕܪ̈ܘܼܚܵܢܝܵܬܼܵܐ<EOS>ܒܗܵܢܵܐ ܢܝܼܫܵܐ ܫܸܬܼܩܹ̇ܬܼ ܐܵܦ ܐ̄ܢܵܐ ܡ̣ܢ ܩܘܼܛܪܵܓܼܗܘܿܢ<EOS>ܕܠܵܐ ܐ̄ܢܵܫ ܢܸܣܥܸܐ ܠܲܡܒܲܙܵܚܘܼ ܒܫܸܢܗܘܿܢ ܪܲܒܵܐ<EOS>ܐܵܦܠܵܐ ܩܘܼܛܪܵܓܼܝ ܗܘ̤ ܩܘܼܛܪܵܓܼܵܐ ܗ̄ܘ̣ ܕܡܟܹܠܩܲܨܵܐ<EOS>ܐܸܠܵܐ ܢܝܼܫܵܐ ܗ̄ܘ̣ ܕܲܡܠܸܐ ܚܘܼܒܵܐ ܘܣܵܗܹ̇ܕܼ ܚܘܼܒܠܵܐ<EOS>ܚܘܼܒܵܬ ܣܵܗܹ̇ܕܼ ܕܚܘܼܒܵܢܵܐܝܼܬܼ ܥܸܕܼܠܹ̇ܬܼ ܐܸܢܘܿܢ<EOS>ܘܗܘ̤ ܐܲܦܸܣ ܠܝܼ ܕܐܹܕܿܘܼܢ ܥܲܡܗܘܿܢ ܡ̣ܢ ܢܵܡܘܿܣܵܘ̈ܗܝ<EOS>ܢܵܡܘܿܣܵܐܝܼܬܼ ܕܵܢܹ̇ܬܼ ܥܲܡܗܘܿܢ ܕܟܼܵܗܢܹ̈ܐ ܕܥܹܕܿܬܵܐ<EOS>ܕܲܚܙܹ̇ܝܬܼ ܕܲܣܛ̣ܵܘ ܡ̣ܢ ܩܵܢܘܿܢܵܐ ܢܵܡܘܿܣܵܝܵܐ<EOS>ܒܲܫܒܼܝܼܠ ܡܸܠܵܘ̈ܗܝ ܚܸܙܩܲܬ̤ ܡܸܠܲܬܼܝ ܡ̣ܢ ܫܘܼܪܵܝܵܐ<EOS>ܘܠܵܐ ܦܵܐܹ̇ܫ ܐ̄ܢܵܐ ܡ̣ܢ ܕܐܹܬܿܢܹܝܘܗܝ ܥܕܲܡ̇ܐ ܠܚܲܪܬܼܵܐ<EOS>ܠܘܝܼܬܼܵܐ ܕܚܘܼܒܹܿܗ ܗܢܵܬ̤ ܠܝܼ ܣܲܓܿܝܼ ܡ̣ܢ ܟܠ ܡܸܕܹܿܡ<EOS>ܘܚܵܣ ܠܝܼ ܕܐܸܛܥܹܝܘܗܝ ܘܐܲܗܡܸܐ ܘܐܸܫܬܿܘܿܩ ܡ̣ܢ ܥܸܢܝܵܢܹܗ<EOS>