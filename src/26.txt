ܡܺܐܡܪܳܐ ܩܰܕܡܳܝܳܐ ܕܥܰܠ ܝܰܘܣܶܦ<EOS>ܡܺܐܡܪܳܐ ܩܰܕܡܳܝܳܐ ܕܥܰܠ ܝܰܘܣܶܦ<EOS>ܫܽܘܦܪܳܐ ܡܫܺܝܼܚܳܐ ܕܒܶܗ ܐܶܨܛܰܒܰܬ݂ܘ ܟܽܠܗܽܘܢ ܟܺܐܢ̈ܶܐ<EOS>ܗܰܒ ܠܺܝܼ ܐܶܚܽܘܪ ܟܰܕ ܬܳܗܰܪ ܐ̱ܢܳܐ ܟܡܳܐ ܫܰܦܺܝܼܪ ܐܰܢ̱ܬ<EOS>ܨܰܠܡܳܐ ܪܰܒܳܐ ܕܡܶܢܶܗ ܢܳܣܒܺܝܢ ܫܽܘܦܪ̈ܶܐ ܓܰܘ̈ܢܶܐ<EOS>ܚܽܘܪ ܒܺܝ ܐܶܡܠܶܐ ܡܶܢ ܦܰܐܝܽܘܬ݂ܳܟ ܘܶܐܡܰܠܶܠ ܠܳܟ<EOS>ܫܶܡܫܳܐ ܦܰܐܝܳܐ ܕܡܶܢܶܗ ܫܳܩܠܺܝܢ ܨܶܡܚ̈ܶܐ ܙܺܝܘ̈ܶܐ<EOS>ܙܠܽܘܚ ܒܺܝ ܙܺܝܼܘܳܟ ܠܰܡܡܰܠܳܠܽܘ ܥܰܠ ܦܰܐܝܽܘܬ݂ܳܟ<EOS>ܬܗܽܘܡܳܐ ܪܰܒܳܐ ܕܡܶܢܶܗ ܕܳܠܶܝܢ ܟܽܠ ܡܰܒܽܘ̈ܥܺܝܢ<EOS>ܐܳܦ ܒܺܝ ܐܶܪܕܶܐ ܡܶܢ ܪ̈ܶܨܝܳܢܶܐ ܕܒܰܣܺܝܡܽܘܬ݂ܳܟ<EOS>ܒܪܳܐ ܕܰܟܣܶܐ ܒܶܗ ܫܽܘܦܪ̈ܶܐ<EOS>ܗܰܒ ܠܺܝ ܐܶܬ݂ܢܶܐ ܫܽܘܼܦܪܶܗ ܦܰܐܝܳܐ ܕܚܰܕ ܫܰܦܺܝܪܳܐ<EOS>ܫܰܪܒܶܗ ܕܝܰܘܣܶܦ ܬܰܒܥܰܢܝ̱ ܩܽܘܫܬܳܐ ܠܰܡܡܰܠܳܠܽܘ<EOS>ܡܶܢܳܟ ܡܳܪܰܢ ܐܶܥܬܰܪ ܘܰܐܥܬܰܪ ܠܰܕܫܳܡܰܥ ܠܺܝ<EOS>ܣܰܢܝܳܐ ܐܶܬܬܙܺܝܥ ܠܰܡܡܰܠܳܠܽܘ ܥܰܠ ܫܰܦܺܝܪܳܐ<EOS>ܒܳܟ ܡܳܪܝ̱ ܢܶܫܦܰܪ ܓܰܘܢܳܗ̇ ܕܡܶܠܰܬܝ̱ ܟܰܕ ܠܳܐ ܙܰܗܝܳܐ<EOS>ܠܰܘ ܕܰܕܟܿܶܐܼ ܐ̱ܢܳܐ ܕܳܠ ܒܺܝ ܡܶܕܶܡ ܥܰܠ ܗܿܰܘ ܕܰܟܝܳܐ<EOS>ܐܶܠܳܐ ܩܽܘܫܬܳܐ ܬܳܒܰܥ ܕܺܝܠܶܗ ܐܰܝܟ ܕܰܝܳܢܳܐ<EOS>ܟܰܕ ܠܳܐ ܫܶܦܪܶܬ ܫܽܘܦܪܶܗ ܕܝܰܘܣܶܦ ܗܳܐ ܢܳܨܶܦ ܒܺܝ<EOS>ܕܢܶܬܡܰܠܰܠ ܒܺܝ ܝܰܡܳܐ ܕܫܰܪ̈ܒܰܘܗ̱ܝ ܥܰܬܺܝܪܳܐܺܝܬ݂<EOS>ܐܶܢ ܒܳܟ ܝܶܫܽܘܥ ܫܽܘܦܪܳܐ ܡܰܠܝܳܐ ܠܳܐ ܚܳܐܰܪ ܐ̱ܢܳܐ<EOS>ܐܳܦܠܳܐ ܐܶܚܙܶܐ ܫܽܘܦܪܶܗ ܕܝܰܘܣܶܦ ܡܶܬ݂ܡܰܛܶܐ ܐܼ̱ܢܳܐ<EOS>ܐܶܢ ܐܰܢܼ̱ܬ ܢܽܘܗܪܳܐ ܠܳܐ ܕܳܢܿܰܚ ܐܰܢ̱ܬ ܥܰܠ ܚܽܘܫܳܒ̈ܰܝ<EOS>ܘܠܳܐ ܙܰܠܺܝܩܳܐ ܡܶܬܚܰܘܶܐ ܠܺܝ ܠܡܳܢܳܐ ܕܳܡܿܶܐ<EOS>ܒܳܟ ܐܶܨܛܰܒܰܬ݂ܘ ܟܽܠ ܫܰܦܺܝܪ̈ܶܐ ܒܶܐܣܟܺܝܡ ܐܶܣܟܺܝܡ<EOS>ܒܳܟ ܢܶܨܛܰܒܰܬ ܫܽܘܦܪܳܐ ܕܡܺܐܡܪܶܗ ܕܗܰܘ ܫܰܦܺܝܪܳܐ<EOS>ܫܽܘܦܪܳܟ ܢܰܙܠܶܓ ܥܰܠ ܫܳܡܽܘ̈ܥܶܐ ܘܢܰܬܗܰܪ ܐܶܢܽܘܢ<EOS>ܘܡܶܢ ܦܰܐܝܽܘܬ݂ܟ ܢܶܚܛܽܘܦ ܐܶܢܽܘܢ ܠܰܡܫܰܒܳܚܽܘ<EOS>ܢܶܚܙܽܘܢܳܟ ܡܳܪܝ̱ ܐܳܦ ܫܳܡܽܘ̈ܥܶܐ ܐܳܦ ܐܳܡܽܘܪ̈ܶܐ<EOS>ܟܰܕ ܬܳܗܪܺܝܢ ܒܳܟ ܓܰܒ̈ܶܐ ܬܪ̈ܰܝܗܽܘܢ ܕܰܕܠܳܐ ܣܳܟ݂ܐ ܐܰܢ̱ܬ<EOS>ܣܡܽܘܟ ܬܰܪܥܺܝܬ݂ܳܐ ܕܚܳܒܠܳܐ ܕܬܰܦܪܶܝܟ ܫܰܦܺܝܪܳܐܺܝܬ<EOS>ܘܰܐܫܩܳܐ ܠܶܐܕܢܳܐ ܕܨܰܗܝܳܐ ܠܩܳܠܰܝ̈ܟ ܒܰܣܺܝܡܳܐܺܝܬ݂<EOS>ܒܓܰܘ̈ܢܶܐ ܕܺܝܠܳܟ ܨܺܝܼܪ ܗ̱ܘܳܐ ܝܰܘܣܶܦ ܒܰܪ ܣܰܝܒܽܘܬ݂ܳܐ<EOS>ܘܥܰܠ ܗ̇ܳܝ ܐܰܙܗܰܪ ܨܰܠܡܳܐ ܕܫܽܘܦܪܶܗ ܒܥܳܠܡܳܐ ܟܽܠܶܗ<EOS>ܣܳܗܕܽܘܬ݂ܳܟ ܡܳܪܝ̱ ܣܺܝܼܡܳܐ ܗܘܳܬ ܒܶܗ ܐܰܟ̣ܡܳܐ ܕܰܟܬܺܝܼܒ<EOS>ܘܡܶܛܽܠܳܬܗܿ ܠܡ̈ܰܠܟܶܐ ܫܰܥܒܶܕ ܒܰܐܬ݂ܪ̈ܰܘܳܬ݂ܳܐ<EOS>ܕܡܽܘܬ݂ܐ ܕܨܽܘܪܬܳܟ ܫܶܠܚܰܬ ܫܽܘܦܪܳܗܿ ܥܰܠ ܛܰܠܝܽܘܬ݂ܶܗ<EOS>ܘܥܰܠ ܗ̇ܝ ܣܰܘ̈ܦܶܐ ܬܰܗܺܝܪܺܝܢ ܒܶܗ ܕܰܟܡܳܐ ܫܰܦܺܝܪ<EOS>ܠܳܟ ܕܳܡܶܐ ܗ̱ܘܳܐ ܗܿܰܘ ܒܰܪ ܚܺܐܪ̈ܶܐ ܕܰܗܘܼܳܐ ܥܰܒܕܳܐ<EOS>ܘܡܶܛܽܠ ܗܳܢܳܐ ܝܰܗܒ ܬܽܘܪܣܳܝܳܐ ܕܰܣܢܺܝܩܺܝܢ ܗ̱ܘܰܘ<EOS>ܐܶܠܽܘ ܚܡܺܝܪܳܟ ܠܳܐ ܠܺܝܼܫ ܗ̱ܘܳܐ ܒܶܗ ܠܳܐ ܡܶܫܟܰܚ ܗ̱ܘܳܐ<EOS>ܠܰܚܡܳܐ ܒܺܐܝܕ̈ܰܘܗ̱ܝ ܕܢܶܫܬܰܪܬܰܚ ܗ̱ܘܳܐ ܠܰܕܟܿܰܦܢܺܝܢ ܗ̱ܘܰܘ<EOS>ܗܳܪܟܳܐ ܬܶܐܚܽܘܕܝ ܡܶܠܬ݂ܳܐ ܣܳܟܳܗܿ ܐܳܘ ܫܳܡܽܘ̈ܥܶܐ<EOS>ܕܫܽܘܦܪܶܗ ܕܝܰܘܣܶܦ ܐܶܠܳܐ ܒܡܳܪܰܢ ܠܳܐ ܐܶܬ݂ܝܰܬܰܪ<EOS>ܒܓܰܘ̈ܢܶܐ ܡܶܟܺܝܠ ܐܰܠܳܗ̈ܳܝܶܐ ܢܶܨܽܘܪ ܨܰܠܡܳܐ<EOS>ܠܨܽܘܪܬܶܗ ܕܰܒܪܳܐ ܕܺܐܝܬ݂ܘܗ̱ܝ ܝܰܘܣܶܦ ܐܰܝܟ ܕܶܐܡܰܪܢܰܢ<EOS>ܘܰܥܕܶܗ ܕܡܺܐܡܪܳܐ ܗܳܢܰܘ ܡܳܕܶܝܢ ܟܰܕ ܡܶܬ݂ܝܰܒܰܠ<EOS>ܕܨܶܝܕܰܘܗ̱ܝ ܕܰܒܪܳܐ ܟܳܢܫܺܝܢ ܐܰܟܚܰܕ ܟܽܠܗܽܘܢ ܫܽܘܦܪ̈ܶܐ<EOS>ܪܚܺܝܡ ܗܘܳܐ ܛܰܠܝܳܐ ܐܳܦ ܣܳܗܕܽܘܬ݂ܶܗ ܫܰܦܺܝܪܳܐ ܗܘܳܬ݂<EOS>ܝܰܥܩܽܘܒ ܪܰܒܺܝ ܒܗܳܠܶܝܢ ܛܶܟܣ̈ܰܘܗ̱ܝ ܪ̈ܽܘܚܳܢܳܝܶܐ<EOS>ܡܶܢ ܝܺܣܪܳܐܺܝܠ ܐܶܬܕܰܪܰܫ ܗ̱ܘܳܐ ܒܪܽܘܚܳܢܽܘܬ݂ܳܐ<EOS>ܘܡܶܛܽܠ ܗܳܢܳܐ ܟܢܰܫ ܒܽܘܝܳܢܳܐ ܕܠܳܐ ܡܶܣܬܰܝܰܟ݂<EOS>ܥܰܡ ܗܰܘ ܣܳܒܳܐ ܕܰܠܡܰܠܰܐܟܳܐ ܐ̱ܣܰܪ ܒܰܛܢܳܢܳܐ<EOS>ܐܶܬܪܰܒܺܝ ܗ̱ܘܳܐ ܕܢܶܡܛܶܐ ܠܣܳܟܳܗܿ ܕܚܰܟܺܝܡܘܬ̣ܐ<EOS>ܒܚܳܪܳܢ ܪܽܘܒܶܝܠ ܘܰܒܒܶܝܬ ܠܰܒܰܢ ܟܽܠܗܽܘܢ ܐܰܚܰܘ̈ܗ̱ܝ<EOS>ܪܰܒܝܰܬ ܠܺܝܰܐ ܒܗܰܘ ܥܶܢܝܳܢܳܐ ܒܰܥܪܺܝܪܳܝܳܐ<EOS>ܐܰܝܟܳܐ ܕܺܐܝܬ ܗ̱ܘܳܐ ܫܶܡ ܐܰܠܳܗ̈ܶܐ ܘܠܳܐ ܕܰܐܠܳܗܳܐ<EOS>ܘܰܠܒܺܝܟ ܐܰܬ݂ܪܳܐ ܥܝ̈ܳܕܶܐ ܒܠܺܝ̈ܠܶܐ ܒܠܳܐ ܝܺܕܰܥܬܳܐ<EOS>ܟܰܕ ܢܰܦܺܝܩ ܗ̱ܘܳܐ ܠܥܳܢ̈ܳܐ ܝܰܥܩܽܘܒ ܬܰܡܺܝܡܳܐܺܝܬ݂<EOS>ܘܰܒܢܰܘ̈ܗ̱ܝ ܪܳܒܶܝܢ ܒܰܝܢܳܬ ܚܰܢ̈ܦܶܐ ܕܠܳܐ ܒܽܘܝܳܢܳܐ<EOS>ܗ̱ܘܳܐ ܕܶܝܢ ܝܰܘܣܶܦ ܘܠܳܐ ܐܶܬ݂ܕܰܒܰܪ ܒܰܥܝܳܕ̈ܰܝܗܽܘܢ<EOS>ܘܡܶܢ ܛܰܠܝܽܘܬ݂ܶܗ ܒܚ̈ܰܝܶܐ ܢܰܟ̣̈ܦܶܐ ܡܶܬܪܰܒܶܐ ܗ̱ܘܳܐ<EOS>ܠܳܐ ܫܰܒܩܶܗ ܗ̱ܘܳܐ ܪܐܳܙܳܐ ܕܨܺܝܼܪ ܒܶܗ ܢܶܬܕܰܒܰܪ ܗܘܳܐ<EOS>ܒܗܳܝ ܒܺܝܫܽܘܬ݂ܳܐ ܕܪܳܒܶܝܢ ܗ̱ܘܰܘ ܒܳܗܿ ܒܢ̈ܰܝ ܐܶܡܗ̈ܳܬ݂ܐ<EOS>ܒܝܰܥܩܽܘܒ ܐܰܒܽܘܗ̱ܝ ܐܰܨܶܕ ܗܰܘܢܶܗ ܩܰܛܺܝܢܳܐܺܝܬ݂<EOS>ܘܡܶܢܶܗ ܝܺܠܰܦ ܕܰܐܝܟܰܢ ܢܺܐܚܶܐ ܦܳܪܽܘܫܳܐܺܝܬ݂<EOS>ܛܽܘܦܣܰܘ̈ܗ̱ܝ ܕܰܒܪܳܐ ܐ̱ܣܰܪ ܠܰܚܙܳܬ݂ܶ݉ܗ ܒܫܽܘܦܪ̈ܰܘܗ̱ܝ ܕܰܐܒܽܘܗ̱ܝ<EOS>ܘܰܠܟܳܐ ܘܰܠܟܳܐ ܠܳܐ ܚܿܳܐܰܪ ܗܘܳܐ ܕܠܳܐ ܢܶܬܕܰܘܰܕ<EOS>ܚܙܳܐ ܗ̱ܘܳܐ ܠܰܐܚܰܘ̈ܗ̱ܝ ܕܠܳܐ ܫܰܦܺܝܪܺܝܢ ܕܽܘܒܳܪ̈ܰܝܗܽܘܢ<EOS>ܘܛܶܒܗܽܘܢ ܒܺܝܫܳܐ ܐܰܝܬܺܝ ܠܰܐܒܽܘܗ̱ܝ ܚܰܟܺܝܡܳܐܺܝܬ݂<EOS>ܠܳܐ ܫܿܳܠܶܡ ܗ̱ܘܳܐ ܗܰܘ ܬܰܡܺܝܡܳܐ ܠܒܰܥܪܺܝܪ̈ܳܝܶܐ<EOS>ܘܡܶܛܽܠ ܗܳܢܳܐ ܠܝܰܥܩܽܘܒ ܐܰܠܶܦ ܣܽܘܥܪ̈ܳܢܰܝܗܽܘܢ<EOS>ܒܶܝܬ ܠܶܗ ܠܰܐܒܽܘܗ̱ܝ ܐܰܘܝܽܘܬ݂ܐ ܗܘܳܬ ܪܽܘܚܳܢܳܐܺܝܬ݂<EOS>ܕܰܒܥܶܢܝܳܢܳܐ ܕܒܶܝܬ ܐܰܠܳܗܳܐ ܡܶܬ݂ܗܰܓܶܝܢ ܗ̱ܘܰܘ<EOS>ܪܳܚܶܡ ܗ̱ܘܳܐ ܠܶܗ ܠܝܰܘܣܶܦ ܝܰܥܩܽܘܒ ܣܰܓܺܝܳܐܺܝܬ݂<EOS>ܡܶܛܽܠ ܫܽܘܦܪܶܗ ܕܒܰܪ ܐܰܠܳܗܳܐ ܕܰܫܪܶܐ ܗ̱ܘܳܐ ܒܶܗ<EOS>ܥܨܳܝܗ̱ܝ ܗ̱ܘܳܐ ܩܽܘܫܬܳܐ ܕܢܶܨܽܘܪ ܗܘܳܐ ܒܶܗ ܠܰܙܩܺܝܦܽܘܬ݂ܐ<EOS>ܘܰܕܦܶܕܝ̈ܳܬ݂ܐ ܥܒܰܕ ܟܽܘܬܺܝܢܳܐ ܠܡܰܠܒܳܫܽܘܬ݂ܗ<EOS>ܕܪ̈ܳܥܶܐ ܠܢܰܚܬܐ ܥܒܼܰܕ ܗ̱ܘܳܐ ܝܰܥܩܽܘܒ ܡܶܛܽܠ ܚܽܘܒܶܗ<EOS>ܕܢܶܪܫܽܘܡ ܒܰܒܪܶܗ ܙܩܺܝܦܶܗ ܪܰܒܳܐ ܕܒܰܪ ܐܰܠܳܗܳܐ<EOS>ܦܫܰܛ ܦܶܕܝ̈ܳܬ݂ܳܐ ܥܠܰܘܗ̱ܝ ܥܰܠ ܛܰܠܝܳܐ ܒܪܳܐܙܳܐ ܪܰܒܳܐ<EOS>ܘܰܐܝܟ ܒܰܙܩܺܝܦܳܐ ܒܢܰܚܬܳܐ ܡܰܬܚܶܗ ܟܰܕ ܡܰܠܒܶܫ ܠܶܗ<EOS>ܫܰܩܠܳܗ̇ ܠܐܳܬ݂ܐ ܥܰܠ ܝܰܡܺܝܢܶܗ ܘܥܰܠ ܣܶܡܳܠܶܗ<EOS>ܒܡܳܐܢܳܐ ܕܺܐܝܬ ܠܶܗ ܕܪ̈ܳܥܶܐ ܡܬܺܝ̈ܚܶܐ ܕܰܙܩܺܝܦܽܘܬ݂ܐ<EOS>ܘܥܰܡܶܗ ܕܫܽܘܦܪܳܐ ܕܰܠܒܶܫ ܝܰܘܣܶܦ ܡܶܢ ܟܽܘܬܺܝܢܳܐ<EOS>ܚܣܳܡܳܐ ܕܰܐܚܰܘ̈ܗ̱ܝ ܐܶܬܬܥܺܝܪ ܥܠܰܘܗ̱ܝ ܓܰܢ̱ܒܳܪܳܐܺܝܬ݂<EOS>ܨܰܠܡܳܐ ܪܰܒܳܐ ܒܫܽܘܦܪܶܗ ܦܰܐܝܳܐ ܐܰܬܗܰܪ ܐܶܢܽܘܢ<EOS>ܘܰܐܝܟ ܙܳܩܽܘ̈ܦܶܐ ܒܠܰܥܘ ܒܰܛܢܳܢܳܐ ܥܰܠ ܫܰܦܺܝܪܳܐ<EOS>ܕܢܰܚ ܐܰܝܟ ܫܶܡܫܳܐ ܫܽܘܦܪܶܗ ܕܝܰܘܣܶܦ ܥܰܠ ܚܶܫܽܘ̈ܟܶܐ<EOS>ܘܰܓܗܰܪ ܡܶܢܶܗ ܘܰܡܠܰܘ ܚܶܡܬ݂ܳܐ ܠܰܡܕܰܥܳܟܽܘܗܝ<EOS>ܗܳܠܶܝܢ ܓܰܘ̈ܢܶܐ ܕܰܙܩܺܝܦܽܘܬ݂ܳܐ ܨܺܝܼܪܺܝܢ ܗ̱ܘܰܘ ܒܶܗ<EOS>ܫܽܘܦܪܳܐ ܦܪܰܣܘ ܗܘܰܘ ܥܰܠ ܛܰܠܝܽܘܬ݂ܶܗ ܒܓܽܘܕܳܐ ܕܰܐܚܰܘ̈ܗ̱ܝ<EOS>ܟܺܐܢܳܐ ܝܰܥܩܽܘܒ ܒܫܽܘܦܪܐ ܕܰܥܠܰܘܗ̱ܝ ܛܳܒ ܚܳܕܶܐ ܗ̱ܘܳܐ<EOS>ܕܨܽܘܪܬܳܐ ܪܰܒܬܳܐ ܡܕܺܝܩܳܐ ܗܘܳܬ ܠܶܗ ܡܶܢ ܦܰܐܝܽܘܬ݂ܶܗ<EOS>ܘܰܟܡܳܐ ܕܚܽܘܒܶܗ ܕܝܰܥܩܽܘܒ ܐܰܒܽܘܗ̱ܝ ܡܶܬܝܰܬܰܪ ܗ̱ܘܳܐ<EOS>ܚܣܳܡܳܐ ܕܰܐܚܰܘ̈ܗ̱ܝ ܬܽܘܒ ܝܰܬܺܝܪܳܐ ܡܶܬܥܰܫܰܢ ܗ̱ܘܳܐ<EOS>ܗܳܐ ܡܶܢ ܗܳܪܟܳܐ ܡܠܽܘܳܐܐ ܬܶܣܼܰܒܝ ܡܰܠܦܳܢܽܘܬ݂ܐ<EOS>ܕܬܶܥܩܽܘܪܝ ܫܽܘܚܢܳܐ ܗܿܰܘ ܕܰܚܣܳܡܳܐ ܡܶܢ ܫܳܡܽܘ̈ܥܶܐ<EOS>ܚܶܡܬ݂ܳܐ ܟܣܺܝܬ݂ܳܐ ܒܓ݂ܘ ܪܶܥܝܳܢܳܐ ܚܰܠܳܕܺܝܬ݂ܐ ܗ̱ܝ<EOS>ܕܶܐܠܳܐ ܓܰܙܪܳܗܿ ܚܽܘܒܳܐ ܕܢܰܦܫܳܐ ܠܳܐ ܡܶܬ݂ܚܰܠܡܳܐ<EOS>ܡܚܿܰܒܠܳܐ ܚܶܡܬ݂ܳܐ ܟܽܠܶܗ ܛܶܟܣܳܐ ܕܫܰܦܺܝܪ̈ܳܬ݂ܳܐ<EOS>ܥܒܳܕܳܗܿ ܩܶܛܠܰܐ ܗܘ ܘܡܳܐ ܕܠܳܐ ܩܿܳܛܠܳܐ ܩܛܺܝܪܳܐ ܬܰܟܣܳܗ̇<EOS>ܕܳܠܚܳܐ ܚܶܡܬ݂ܳܐ ܠܢܰܦܫܳܐ ܫܦܺܝܬ݂ܳܐ ܡܳܐ ܕܡܶܬܰܬܪܥܳܐ<EOS>ܘܐܳܫܿܕܳܐ ܛܰܥܡܳܗܿ ܥܰܠ ܚܽܘܫ̈ܳܒܶܐ ܘܡܶܨܛܰܒܥܺܝܢ ܒܳܗ̇<EOS>ܙܿܳܠܚܳܐ ܣܝܳܢܳܗܿ ܥܰܠ ܝܺܕܰܥܬܳܐ ܘܰܡܟܰܬܡܳܐ ܠܳܗ̇<EOS>ܘܟܽܠܗܽܘܢ ܙܰܘ̈ܥܶܐ ܕܫܰܦܺܝܪ̈ܳܬ݂ܐ ܒܶܗ ܡܶܬܥܰܘܪܺܝܢ<EOS>ܥܶܠܰܬ ܚܶܡܬ݂ܳܐ ܢܦܰܩ ܒܽܘܝܳܢܳܐ ܡܶܢ ܬܰܪܥܺܝܬ݂ܐ<EOS>ܐܶܬܬܥܺܝܼܪ ܪܽܘܓ݂ܙܳܐ ܕܶܡܟܰܬ ܟܽܠܳܗ̇ ܚܰܟܺܝܡܽܘܬ݂ܐ<EOS>ܚܣܳܡܳܐ ܠܢܰܦܫܳܐ ܐܰܝܟ ܬܶܢܳܢܳܐ ܠܥܰܝܢܳܐ ܥܽܘܪ<EOS>ܘܡܳܐ ܕܥܳܐܶܠ ܠܳܗ̇ ܓܿܳܗܪܳܐ ܕܬܶܚܙܶܐ ܫܰܦܺܝܪܳܐܺܝܬ݂<EOS>ܪܺܝܚܳܐ ܗܰܘ ܣܰܪܝܳܐ ܛܢܳܢܳܐ ܕܢܶܗܘܶܐ ܒܓ݂ܰܘ ܪܶܥܝܳܢܳܐ<EOS>ܘܢܰܦܫܳܐ ܕܢܰܩܕܳܐ ܠܳܐ ܥܳܐܶܠ ܠܳܗ̇ ܕܠܳܐ ܬܶܣܪܶܐ ܒܶܗ<EOS>ܐܰܟܬ݂ܳܐ ܒܠܶܒܳܐ ܐܰܝܟ ܐܳܟܰܕܢܐ ܒܥܰܦܪܳܐ ܕܰܐܪܥܳܐ<EOS>ܘܰܐܝܟܳܐ ܕܐܳܫܿܕܳܐ ܡܶܪܬܳܗܿ ܡܰܘܬܳܐ ܗܰܘ ܩܰܠܺܝܠܳܐܺܝܬ݂<EOS>ܡܶܢ ܐܰܟܬ݂ܳܢܳܐ ܕܚܰܠ ܒܰܫܪܳܪܳܐ ܘܠܳܐ ܡܶܢ ܚܶܘܝܳܐ<EOS>ܘܰܠܬܰܢܺܝܢܳܐ ܘܠܳܐ ܠܚܶܡܬ݂ܳܢܳܐ ܗܘܺܝܼ ܩܰܪܺܝܒܳܐ<EOS>ܪܰܓܽܘܙܬܳܢܳܐ ܠܳܐ ܡܨܶܐ ܡܿܰܨܠܰܚ ܒܰܥܒܺܝ̈ܕܳܬ݂ܶܗ<EOS>ܕܡܶܬܰܐܫܕܳܐ ܠܳܗ̇ ܚܶܡܬ݂ܶܗ ܕܢܶܥܒܰܪ ܥܰܠ ܘܳܠܺܝܬ݂ܳܐ<EOS>ܥܪܽܘܩ ܡܶܢ ܪܽܘܓ݂ܙܳܐ ܐܶܢ ܬܰܩܢܳܐܺܝܬ ܬܺܐܚܶܐ ܨܿܳܒܶܝܬ݂<EOS>ܕܰܠܚܰܟܺܝ̈ܡܶܐ ܡܰܘܒܶܕ ܪܽܘܓ݂ܙܳܐ ܐܰܟܡܳܐ ܕܰܟܬ݂ܺܝܒ<EOS>ܡܚܿܰܦܝܳܐ ܥܢܳܢܳܐ ܠܙܰܗܪܶܗ ܕܫܶܡܫܳܐ ܡܶܢ ܚܰܙܳܝܳܐ<EOS>ܗܳܟܰܢ ܚܶܡܬ݂ܐ ܓܳܠܙܳܐ ܠܢܰܦܫܳܐ ܡܶܢ ܚܺܐܪܽܘܬ݂ܐ<EOS>ܠܚܽܘܒܳܐ ܗܰܘ ܐܺܝܬ ܠܶܗ ܥܰܝܢܳܐ ܫܦܺܝܬ݂ܳܐ ܘܰܡܫܰܝܰܢܬܳܐ<EOS>ܘܰܬܪܺܝܨ ܚܰܘܪܶܗ ܘܠܳܐ ܡܶܬ݂ܕܰܘܰܕ ܡܶܢ ܬܰܩܢܽܘܬ݂ܐ<EOS>ܣܢܺܝܩܳܐ ܗ̇ܝ ܢܰܦܫܳܐ ܥܰܠ ܢܽܘܛܳܪܳܐ ܕܰܡܨܰܠܰܠܬܳܐ ܗ̇ܝ<EOS>ܘܰܐܝܟܳܐ ܕܢܿܳܦܠܳܐ ܒܺܐܝܕ̈ܰܝ ܪܽܘܓ݂ܙܳܐ ܗܽܘ ܡܒܰܣܒܶܣ ܠܳܗ̇<EOS>ܐ̱ܚܽܘܕ ܒܰܙܗܺܝܪܽܘ ܟܽܠܗܽܘܢ ܬܰܪ̈ܥܶܐ ܡܶܢ ܟܽܠ ܓܰܒ̈ܺܝܢ<EOS>ܘܠܳܐ ܢܶܥܽܘܠ ܠܳܗ̇ ܪܽܘܓ݂ܙܳܐ ܠܢܰܦܫܳܟ ܕܰܠܡܳܐ ܬܺܐܒܰܕܝ<EOS>ܠܰܘ ܨܶܒܝܳܢܳܟ ܣܳܥܪܳܐ ܚܶܡܬ݂ܐ ܡܳܐ ܕܥܶܠܰܬ ܠܳܗ̇<EOS>ܐ̱ܚܪܺܢܳܐ ܡܶܕܶܡ ܢܿܳܒܰܥ ܡܶܢܳܗܿ ܕܠܰܘ ܕܺܝܠܳܟ ܗܽܘ<EOS>ܗܘܺܝܼ ܫܰܠܺܝܛܳܐ ܥܰܠ ܨܶܒܝܳܢܳܟ ܐܳܘ ܒܰܪ ܚܺܐܪ̈ܶܐ<EOS>ܠܳܐ ܬܶܬܥܺܝܼܪܝ ܒܳܟ ܚܶܡܬ݂ܐ ܘܬܶܣܥܽܘܪܝ ܡܳܐ ܕܠܳܐ ܨܿܳܒܶܝܬ݂<EOS>ܫܒܽܘܩܶܝܗܿ ܠܢܰܦܫܳܟ ܝܿܳܬ݂ܒܳܐ ܒܫܶܠܝܳܐ ܕܰܦܫܺܝܩܽ ܗ̱ܘ ܠܳܟ݂<EOS>ܠܳܐ ܬܰܪܡܶܐ ܒܳܗܿ ܚܣܳܡܳܐ ܕܫܿܳܓܶܫ ܘܰܡܕܰܘܶܕ ܠܳܟ݂<EOS>ܠܳܐ ܬܶܗܘܶܐ ܠܳܗ̇ ܥܰܒܕܳܐ ܠܚܶܡܬ݂ܳܐ ܘܬܶܫܬܰܥܒܰܕ ܠܳܗ̇<EOS>ܕܠܳܐ ܬܶܗܘܶܐ ܠܳܗ ܦܳܥܠܳܐ ܕܰܕܡܳܐ ܢܿܩܶܐܼ ܠܡܰܨܽܘܬ݂ܐ<EOS>ܚܣܳܡܳܐ ܙܰܝܢܰܐ ܗ̇ܘ ܕܰܥܬܺܝܕ ܠܽܘܩܒܰܠ ܫܰܦܺܝܪ̈ܳܬ݂ܳܐ<EOS>ܘܰܕܠܳܒܶܫ ܠܶܗ ܐܶܠܳܐ ܕܢܺܐܒܰܫ ܬܽܘܒ ܠܳܐ ܝܿܳܕܰܥ<EOS>ܓܽܘܢܚܳܐ ܥܒܼܰܕ ܒܳܗܿ ܚܣܳܡܳܐ ܒܰܐܪܥܳܐ ܡܶܢ ܫܽܘܪܳܝܳܐ<EOS>ܕܣܰܓܺܝ ܝܿܺܨܰܦ ܥܰܠ ܬܰܩܢ̈ܳܬ݂ܳܐ ܢܚܿܰܒܶܠ ܐܶܢܶܝܢ<EOS>ܠܳܐܕܳܡ ܩܰܕܡܳܐ ܗܽܘ ܐܰܦܶܩ ܗܘܳܐ ܡܶܢ ܦܰܪܕܰܝܣܳܐ<EOS>ܘܰܐܪܥܳܐ ܕܟܽܘ̈ܒܶܐ ܩܢܼܳܐ ܗ̱ܘܳܐ ܒܥܰܡܠܳܐ ܚܠܳܦ ܡܰܠܟܽܘܬ݂ܐ<EOS>ܚܣܳܡܳܐ ܐܰܪܡܺܝܼ ܒܰܝܢܳܬ ܐܰܚ̈ܶܐ ܗܶܪܬܳܐ ܡܶܡܬ݂ܘܡ<EOS>ܘܰܠܫܰܦܺܝܪܐ ܗܳܒܶܝܠ ܩܰܛܠܶܗ ܒܩܳܐܝܶܢ ܐܰܚܽܘܗ̱ܝ<EOS>ܗܳܢܳܐ ܦܳܥܠܳܐ ܥܰܡܠܳܐ ܐܰܪܡܺܝܼ ܒܓܽܘܕܳܐ ܕܰܐܚ̈ܶܐ<EOS>ܘܰܠܫܰܦܺܝܪ̈ܶܐ ܕܒܶܝܬ ܝܺܗܽܘܕܳܐ ܒܢܺܝܼܪܶܗ ܫܰܥܼܒܶܕ<EOS>ܥܰܠ ܒܰܪ ܚܺܐܪ̈ܶܐ ܣܒܼܰܟ ܒܰܓܙܳܡܳܐ ܕܢܶܗܘܶܐ ܥܰܒܕܳܐ<EOS>ܕܰܠܐܰܘܝܽܘܬ݂ܐ ܠܳܐ ܡܶܫܬܰܥܒܰܕ ܐܰܝܟܳܐ ܕܺܐܝܬ݂ܘܗ̱ܝ<EOS>ܡܥܳܕܽ ܗ̱ܘ ܚܣܳܡܳܐ ܕܢܶܗܘܶܐ ܣܿܳܪܰܚ ܚܽܘܒܳܐ ܕܰܐܚ̈ܶܐ<EOS>ܕܡܶܢ ܫܽܘܪܳܝܳܐ ܩܳܛܶܠ ܐ̱ܢܳܫܳܐ ܗ̱ܰܘ ܒܰܢܟ݂ܺܝܠܽܘܬ݂ܗ<EOS>ܠܒܰܪ ܐܰܠܳܗܳܐ ܬܠܼܶܐ ܒܰܙܩܺܝܦܳܐ ܘܡܽܘܢ ܬܽܘܒ ܐܺܡܰܪ<EOS>ܗܳܪܟܳܐ ܣܰܝܶܟ ܟܽܠܶܗ ܥܒܳܕܳܐ ܕܡܰܪܝܪܽܘܬ݂ܶܗ<EOS>ܐܳܦ ܥܰܠ ܗܳܕܶܐ ܠܚܺܝܡ ܗܘܳܐ ܡܶܡܬ݂ܘܡ ܥܰܠ ܫܰܦܺܝܪ̈ܶܐ<EOS>ܕܰܠܗܰܘ ܫܽܘܦܪܶܗ ܕܰܒܪܳܐ ܢܚܰܒܶܠ ܐܶܢ ܡܶܫܟܰܚ ܗ̱ܘܳܐ<EOS>ܡܶܢ ܣܶܡܳܠܳܐ ܚܣܳܡܳܐ ܟܽܠܝܽܘܡ ܨܶܝܕ ܝܰܡܺܝܢܳܐ<EOS>ܚܙܺܝܼ ܠܳܐ ܬܶܡܠܶܐ ܚܣܳܡܳܐ ܘܰܬܚܽܘܒ ܥܰܡ ܣܶܡܳܠܳܐ<EOS>ܐܰܝܢܳܐ ܕܺܐܝܬ݂ܘܗ̱ܝ ܣܰܢܽܐܘܬ݂ܳܢܳܐ ܒܰܪ ܣܶܡܳܠܐܰ ܗ̱ܘ<EOS>ܕܶܐܠܳܐ ܒܚܽܘܒܳܐ ܠܳܐ ܥܿܳܒܰܪ ܐ̱ܢܳܫ ܨܶܝܕ ܝܰܡܺܝܢܳܐ<EOS>ܗܳܢܳܐ ܙܰܝܢܳܐ ܠܳܐܟܶܠܩܰܪܨܳܐ ܚܫܺܝܠ ܒܰܛܢܳܢܳܐ<EOS>ܣܢܺܝܼ ܠܰܚܣܳܡܳܐ ܕܗܽܘܝܽܘ ܙܰܝܢܶܗ ܕܰܒܥܶܠܕܰܪܳܐ<EOS>ܒܗܳܠܶܝܢ ܡܳܐܢ̈ܶܐ ܣܿܳܥܰܪ ܕܺܝܠܶܗ ܒܰܪ ܐܰܒܕܳܢܳܐ<EOS>ܒܚܶܡܬ݂ܳܐ ܘܰܐܟ݂ܬܳܐ ܚܳܣܡܳܐ ܘܢܶܟ݂ܠܳܐ ܘܒܺܝܫܽܘܬ ܠܶܒܳܐ<EOS>ܡܶܛܽܠܗܳܢܳܐ ܥܪܽܘܩ ܡܶܢ ܚܶܡܬ݂ܳܐ ܟܡܳܐ ܕܡܶܫܟܰܚ ܐܰܢ̱ܬ<EOS>ܕܒܳܗܿ ܡܶܬ݂ܥܰܘܪܳܐ ܢܰܦܫܳܐ ܕܬܶܓܗܰܪܝ ܡܶܢ ܘܿܳܠܺܝܬ݂ܳܐ<EOS>ܐܰܝܢܳܐ ܕܚܿܳܣܶܡ ܠܳܐ ܡܨܶܐ ܚܿܳܐܰܪ ܒܰܬܪܺܝܨܽܘܬ݂ܐ<EOS>ܘܡܶܬܒܰܠܥܳܐ ܠܳܗ̇ ܚܙܳܬ݂ܶܗ ܕܬܶܨܠܶܐ ܨܶܝܕ ܣܶܡܳܠܳܐ<EOS>ܠܗܳܠܶܝܢ ܐܰܚ̈ܶܐ ܒܢ̈ܰܝ ܗܿܰܘ ܟܺܐܢܳܐ ܚܣܳܡܳܐ ܥܰܪܩܶܠ<EOS>ܠܳܟ ܟܰܝ ܕܺܝܠܳܟ ܐܶܢ ܡܿܳܛܶܐ ܠܳܟ ܡܘܢ ܥܿܳܒܶܕ ܠܳܟ݂<EOS>ܠܓܽܘܕܳܐ ܕܥܶܣܪܳܐ ܒܕܰܐܪܳܐ ܫܰܦܶܠ ܟܰܕ ܥܰܠ ܗ̱ܘܳܐ ܠܳܗ̇<EOS>ܘܰܐܪܡܺܝܼ ܒܓܽܘܒܳܐ ܠܗܰܘ ܕܰܚܕܰܥܣܰܪ ܒܰܐܬ݂ܪܳܐ ܚܽܘܪܒܳܐ<EOS>ܠܫܽܘܪܳܐ ܕܰܐܚ̈ܶܐ ܬܪܰܥ ܗ̱ܘܳܐ ܚܣܳܡܳܐ ܕܥܰܠ ܨܶܝܕܰܝܗܽܘܢ<EOS>ܘܶܐܣܬܳܐ ܕܪܽܘܓܙܳܐ ܒܢܼܳܐ ܒܰܡܨܰܥܬܳܐ ܘܒܰܕܰܪ ܐܶܢܽܘܢ<EOS>ܐܶܢ ܓܰܢܒܳܪ̈ܶܐ ܪ̈ܺܝܫܰܝ ܫܰܒ̈ܛܶܐ ܚܳܒܘ ܡܶܢ ܩܽܘܕܡܰܘܗ̱ܝ<EOS>ܐܰܢ̱ܬ ܚܰܠܳܫܳܐ ܐܶܢ ܡܶܬܬܥܺܝܪ ܒܳܟ ܠܰܐܝܟܳܐ ܬܶܡܼܛܶܐ<EOS>ܚܣܳܡܳܐ ܒܠܶܒܳܐ ܡܶܢ ܚܰܪܡܳܢܳܐ ܒܢܶܩܥܳܐ ܒܺܝܫ ܗܘ<EOS>ܪܽܘܨ ܠܰܚܣܳܡܳܐ ܕܠܳܐ ܡܶܢ ܡܶܪܬܶܗ ܡܰܬ݂ܚܰܒܰܠ ܐܰܢ̱ܬ<EOS>ܚܰܫܰܐ ܗܘ ܗܳܢܳܐ ܕܡܰܘܬܳܐ ܡܿܰܘܠܶܕ ܐܰܝܟܳܐ ܕܺܐܝܬ݂ܘܗ̱ܝ<EOS>ܘܢܰܓܺܝܪ ܕܰܐܪܶܗ ܐܶܢܗܽܘܼ ܕܚܽܘܒܳܐ ܠܳܐ ܛܳܪܶܕ ܠܶܗ<EOS>ܒܗܳܢܳܐ ܟܺܐܒܳܐ ܒܠܰܥܼܘ ܗ̱ܘܰܘ ܟܽܠܗܽܘܢ ܐܰܚ̈ܰܝ ܝܰܘܣܶܦ<EOS>ܘܠܳܐ ܐܶܫܟܰܚܘ ܗ̱ܘܰܘ ܠܰܡܡܰܠܳܠܽܘ ܫܳܠܡܳܐ ܥܰܡܶܗ<EOS>ܐܰܝܟ ܠܰܡܕܺܝܢ̱ܬ݂ܐ ܠܢܰܦܫܳܐ ܟܿܳܒܶܫ ܡܳܐ ܕܥܿܳܐܶܠ ܠܳܗ̇<EOS>ܘܪܳܡܶܐ ܫܶܒܝܳܐ ܒܓ݂ܰܘ ܣܳܚܪ̈ܳܬܳܗܿ ܘܡܿܰܚܶܪܒ ܠܗܶܝܢ<EOS>ܫܠܳܡܳܐ ܘܫܰܝܢܳܐ ܛܳܪܶܕ ܡܶܢܳܗܿ ܡܳܐ ܕܙܿܳܟ݂ܶܐ ܠܳܗ̇<EOS>ܘܨܿܳܕܝܳܐ ܒܪܽܘܓ݂ܙܳܐ ܡܶܢ ܚܽܘܫ̈ܳܒܶܐ ܕܒܰܣܺܝܡܽܘܬ݂ܳܐ<EOS>ܡܿܰܦܶܩ ܚܽܘܒܳܐ ܘܡܿܰܥܶܠ ܚܶܡܬ݂ܳܐ ܕܬܶܫܼܪܶܐ ܬܰܡܳܢ<EOS>ܕܡܿܰܨܝܳܐ ܕܬܰܚܪܶܒ ܟܽܠܗܽܘܢ ܓܰܙ̈ܶܐ ܕܫܰܦܺܝܪ̈ܳܬ݂ܐ<EOS>ܠܳܐ ܠܰܡ ܐܶܫܟܰܚܼܘ ܠܰܡܡܰܠܳܠܽܘ ܫܳܠܡܳܐ ܥܰܡܶܗ<EOS>ܐܳܘ ܠܰܩܛܺܝܪܳܐ ܕܺܐܝܬ ܠܰܚܣܳܡܳܐ ܕܰܟܡܳܐ ܚܰܣܺܝܢ<EOS>ܠܟܽܠܗܽܘܢ ܙܰܘ̈ܥܶܐ ܕܢܰܦܫܳܐ ܡܣܿܰܪܰܚ ܡܳܐ ܕܥܳܐܶܠ ܠܳܗ̇<EOS>ܘܰܠܗܰܕ̈ܳܡܶܐ ܕܦܰܓ݂ܪ̈ܶܐ ܡܕܰܘܶܕ ܡܳܐ ܕܫܳܪܶܐ ܒܳܗܿ<EOS>ܫܳܕܶܐ ܡܶܪܬ݂ܶܗ ܥܰܠ ܪܶܥܝܳܢܳܐ ܘܰܡܥܰܪܩܶܠ ܠܶܗ<EOS>ܘܰܒܝܰܪ̈ܩܳܢܶܐ ܨܿܳܒܰܥ ܠܰܐܦ̈ܶܐ ܘܰܡܟܰܡܰܪ ܠܗܶܝܢ<EOS>ܡܶܨܛܰܒܥܳܐ ܒܶܗ ܢܰܦܫܳܐ ܕܬܶܚܫܰܟ݂ܝ ܡܶܢ ܟܺܐܢܽܘܬ݂ܳܐ<EOS>ܘܰܠܚܽܘܫ̈ܳܒܶܐ ܬܰܩܢ̈ܶܐ ܡܚܿܰܦܶܐ ܕܠܳܐ ܢܶܬ݂ܝܰܕܥܽܘܢ<EOS>ܡܶܬ݂ܦܰܬܰܠ ܒܶܗ ܚܰܘܪܳܐ ܕܥܰܝ̈ܢܶܐ ܕܰܬܪ̈ܺܝܨܳܢ ܗܘ̈ܰܝ<EOS>ܕܰܐܝܢܳܐ ܕܚܳܣܶܡ ܠܳܐ ܡܨܶܐ ܚܳܐܰܪ ܫܰܦܺܝܪܳܐܺܝܬ݂<EOS>ܠܥܰܝܢܳܐ ܗܰܦܶܟ ܡܶܢ ܬܰܩܢܽܘܬ݂ܐ ܚܣܳܡܳܐ ܒܺܝܫܳܐ<EOS>ܘܰܡܣܿܰܩܰܪ ܠܳܗ̇ ܠܚܰܘܪܳܗ̇ ܕܬܶܦܶܠܝ ܡܶܢ ܘܳܠܺܝܬ݂ܐ<EOS>ܐܳܦ ܠܳܗ̇ ܠܡܶܠܬ݂ܐ ܕܦܽܘܡܳܐ ܣܳܪܰܚ ܘܰܡܕܰܘܶܕ ܠܳܗ̇<EOS>ܘܰܡܚܰܒܠܳܢܰܐ ܗ̱ܘ ܟܽܠܶܗ ܕܟܽܠܳܐ ܡܳܐ ܕܡܶܫܬܰܠܰܛ<EOS>ܠܳܐ ܠܰܡ ܐܶܫܟܰܚܼܘ ܠܰܡܰܡܠܳܠܽܘ ܥܰܡܶܗ ܫܳܠܡܳܐ<EOS>ܚܙܺܝܼ ܫܳܡܽܘܥܳܐ ܕܳܐܦ ܠܳܗ̇ ܠܡܶܠܬ݂ܐ ܚܣܳܡܳܐ ܣܰܪܚܳܗܿ<EOS>ܟܺܐܒܰܐ ܗ̱ܘ ܗܳܢܳܐ ܕܠܳܐ ܐܺܝܬ ܣܰܡܳܐ ܕܠܶܗ ܗܽܘ ܡܰܐܣܶܐ<EOS>ܕܰܟܡܳܐ ܕܬܶܣܓܶܐ ܥܰܨܒ̈ܶܐ ܠܘܳܬ݂ܶܗ ܡܶܣܓܳܐ ܣܿܳܓ݂ܐ<EOS>ܥܰܠ ܗܘܳܐ ܚܣܳܡܳܐ ܠܣܺܝܥܬܳܐ ܕܟܺܐܢ̈ܶܐ ܘܥܰܪܩܶܠ ܐܶܢܽܘܢ<EOS>ܘܠܳܐ ܐܶܫܟܰܚܼܘ ܗ̱ܘܰܘ ܦܽܘܪܣܳܐ ܕܢܰܡܕܽܘܢ ܡܶܢ ܡܰܦܽܘܠܬܳܐ<EOS>ܥܰܡ ܠܶܓܝܽܘܢܳܐ ܕܪܳܘܒܶܝܠ ܐܰܩܼܪܶܒ ܚܰܣܺܝܢܳܐܺܝܬ݂<EOS>ܘܦܰܟ݂ܪܳܗܿ ܠܟ݂ܽܠܳܗ̇ ܒܰܐܟܬܳܐ ܣܢܺܝܬ݂ܳܐ ܕܝܳܠܕܳܐ ܡܰܘܬܳܐ<EOS>ܡܽܘܢ ܡܶܫܟܰܚ ܗ̱ܘܳܐ ܕܢܶܥܒܶܕ ܝܰܘܣܶܦ ܡܰܐܣܶܐ ܐܶܢܽܘܢ<EOS>ܕܰܟܡܳܐ ܕܢܰܘܣܶܦ ܫܰܦܺܝܪ̈ܳܬ݂ܳܐ ܠܗܽܘܢ ܟܺܐܒܳܐ ܗ̱ܘܳܐ<EOS>ܟܡܳܐ ܕܢܰܣܓܶܐ ܗ̱ܘܳܐ ܘܢܶܬ݂ܝܰܬܰܪ ܗ̱ܘܳܐ ܚܣܳܡܗܽܘܢ ܣܳܓܳܐ<EOS>ܘܒܰܐܝܢܳܐ ܦܽܘܪܣܳܐ ܡܶܬܚܿܰܠܡܺܝܢ ܗ̱ܘܰܘ ܡܶܢ ܣܶܢܶܐܬ݂ܗܽܘܢ<EOS>ܟܡܳܐ ܕܝܳܨܶܦ ܗ̱ܘܳܐ ܕܫܰܦܺܝܪ̈ܳܬ݂ܐ ܕܢܶܣܥܽܘܪ ܐܶܢܶܝܢ<EOS>ܬܽܘܒ ܥܰܠ ܟܺܐܒܗܽܘܢ ܟܺܐܒܳܐ ܪܰܒܳܐ ܡܶܬܰܬܘܣܶܦ ܗ̱ܘܳܐ<EOS>ܗܿܳܢܰܘ ܫܽܘܚܢܳܐ ܕܠܳܐ ܡܶܬܰܐܣܶܐ ܘܠܳܐ ܡܶܢ ܡܶܕܶܡ<EOS>ܕܰܟܡܳܐ ܕܬܺܐܨܰܦ ܥܰܠ ܚܽܘܠܡܳܢܶܗ ܠܒܳܬܪܳܐ ܐܳܙܶܠ<EOS>ܡܶܛܽܠ ܗܳܢܳܐ ܕܠܳܐ ܢܶܗܘܶܐ ܒܳܟ ܝܺܨܰܦ ܒܰܠܚܽܘܕ<EOS>ܕܶܐܢ ܗܳܘܶܐ ܒܳܟ ܠܳܐ ܥܳܩܪܺܝܢ ܠܶܗ ܟܽܠ ܣܰܡܳܡ̈ܢܝܢ<EOS>ܟܡܳܐ ܕܠܳܐ ܥܰܠ ܠܳܟ ܦܫܺܝܩ ܠܳܟ ܕܬܶܚܙܶܝܘܗ̱ܝ ܕܰܟܡܳܐ ܡܰܪܺܝܪ<EOS>ܐܶܢܕܶܝܢ ܥܳܐܶܠ ܡܶܨܛܰܒܥܰܬ ܠܳܟ ܡܶܢ ܣܰܢܝܽܘܬ݂ܶܗ<EOS>ܠܳܐ ܬܶܬܶܠ ܠܶܗ ܐܰܬ݂ܪܳܐ ܠܗܳܢܳܐ ܚܰܫܳܐ ܒܺܝܫܳܐ<EOS>ܕܢܶܥܽܘܼܠ ܢܶܣܪܘܚ ܢܰܦܫܳܟ ܪܳܚܡܰܬ ܫܰܦܺܝܪ̈ܳܬ݂ܐ<EOS>ܚܙܺܝ ܘܐܶܣܬܰܪܰܕ ܡܳܢܳܐ ܥܒܼܰܕ ܗܘܳܐ ܠܗܳܠܶܝܢ ܐܰܚ̈ܶܐ<EOS>ܕܰܒܢ̈ܰܝ ܡܰܢ ܗ̱ܘܰܘ ܘܡܳܢܳܐ ܣܥܼܰܪܘ ܗ̱ܘܰܘ ܥܰܠ ܕܰܚܣܰܡܘ ܗ̱ܘܰܘ<EOS>ܒܢܰܘ̈ܗ̱ܝ ܕܺܝܣܪܳܐܶܝܠ ܥܶܣܪܳܐ ܓܒ̈ܰܝܳܐ ܠܚܰܕ ܣܳܢܶܝܢ ܗ̱ܘܰܘ<EOS>ܚܣܳܡܳܐ ܦܟܰܪ ܗ̱ܘܳܐ ܘܫܰܦܶܠ ܐܶܢܽܘܢ ܘܬܰܡܺܝ̈ܡܶܐ ܗ̱ܘܰܘ<EOS>ܚܣܺܝܼܡ ܗ̱ܘܳܐ ܝܰܘܣܶܦ ܘܡܳܢܳܐ ܢܶܥܒܶܕ ܠܳܐ ܝܳܕܰܥ ܗ̱ܘܳܐ<EOS>ܕܰܟܡܳܐ ܕܢܶܫܦܰܪ ܬܽܘܒ ܒܰܚܣܳܡܳܐ ܡܶܬ݂ܥܰܪܩܰܠ ܗ̱ܘܳܐ<EOS>ܘܟܰܕ ܢܳܒܰܚ ܒܶܗ ܚܣܳܡܳܐ ܟܽܠ ܝܽܘܡ ܡܶܢ ܨܶܝܕ ܐܰܚܰܘܗ̈ܝ<EOS>ܠܰܐܬ݂ܪܳܐ ܕܚܶܠܡ̈ܶܐ ܩܪܳܝܗ̱ܝ ܓܶܠܝܳܢܳܐ ܕܰܢܡܰܠܶܠ ܠܶܗ<EOS>ܢܰܓܕܶܗ ܒܫܶܢܬ݂ܳܐ ܕܢܶܫܬܰܥܶܐ ܠܶܗ ܥܰܠ ܟܰܣܝ̈ܳܬ݂ܐ<EOS>ܕܠܳܐ ܢܕܰܚܠܽܘܢܳܝܗ̱ܝ ܣܰܩܽܘܪ̈ܬ݂ܢܶܐ ܕܠܶܗ ܣܳܢܶܝܢ ܗ̱ܘܰܘ<EOS>ܐܰܪܡܺܝ ܫܶܢܬܳܐ ܥܠܰܘܗ̱ܝ ܥܰܠ ܛܰܠܝܳܐ ܚܣܺܝܼܡ ܡܶܢ ܐܰܚܰܘ̈ܗ̱ܝ<EOS>ܕܟܰܕ ܕܰܡܺܝܼܟ ܗ̱ܘܳܐ ܢܚܰܘܶܝܘܗ̱ܝ ܗܳܠܶܝܢ ܕܥܰܬܺܝ̈ܕܢ ܗܘ̈ܰܝ<EOS>ܕܰܒܥܺܝܼܪܽܘܬ݂ܐ ܙܩܺܝܼܦ ܗ̱ܘܳܐ ܚܣܳܡܳܐ ܥܰܠ ܫܰܦܺܝܪܳܐ<EOS>ܒܓ݂ܰܘ ܕܰܡܟܽܘܬ݂ܐ ܡܠܰܒܶܒ ܗ̱ܘܳܐ ܠܶܗ ܒܰܥܬܺܝ̈ܕܳܬ݂ܐ<EOS>ܨܰܥܪܽܘܗ̱ܝ ܐܰܚܰܘ̈ܗ̱ܝ ܘܝܰܩܪܽܘܗ̱ܝ ܚܶܠܡ̈ܶܐ ܒܓܶܠܝܳܢܰܝ̈ܗܽܘܢ<EOS>ܕܠܳܐ ܬܶܟܪܶܐ ܠܶܗ ܡܳܐ ܕܛܳܪܶܐ ܒܶܗ ܚܣܳܡܳܐ ܟܽܠܝܽܘܡ<EOS>ܥܒܼܰܪ ܗ̱ܘܳܐ ܠܰܐܬ݂ܪܳܐ ܕܰܓܢܺܝ̈ܙܳܬ݂ܐ ܘܝܺܠܶܦ ܬܰܡܳܢ<EOS>ܪܺܝܫܳܢܽܘܬ݂ܐ ܡܶܬ݂ܝܰܗܒܳܐ ܠܶܗ ܕܟܽܠܗܽܘܢ ܐܰܚܰܘ̈ܗ̱ܝ<EOS>ܦܟܼܰܪ ܗ̱ܘܳܐ ܐܶܢܽܘܢ ܚܶܠܡܳܐ ܠܥܶܣܪܳܐ ܕܚܿܳܣܡܺܝܢ ܗ̱ܘܰܘ ܒܶܗ<EOS>ܘܰܒܓܶܠܝܳܢܳܐ ܫܰܥܒܶܕ ܐܶܢܽܘܢ ܕܢܶܫܬܰܡܥܽܘܢ ܠܶܗ<EOS>ܟܰܕ ܗܽܘ ܒܫܶܢܬ݂ܳܐ ܐ̱ܬܰܘ ܣܳܩܽܘܪ̈ܶܐ ܗ̱ܘܼܰܘ ܣܳܓ݂ܽܘ̈ܕܶܐ<EOS>ܕܢܶܬܠܰܒܰܒ ܗܘܳܐ ܒܓܰܠ̈ܠܶܐ ܕܡܶܢܗܽܘܢ ܛܳܪܶܝܢ ܗܘܰܘ ܒܶܗ<EOS>ܐܰܣܼܩܶܗ ܚܶܠܡܳܐ ܘܥܰܒܕܶܗ ܪܺܝܫܳܐ ܠܟܽܠܗܽܘܢ ܐܰܚܰܘ̈ܗ̱ܝ<EOS>ܕܢܶܗܘܶܐ ܒܣܰܒܪܳܐ ܡܳܐ ܕܡܶܨܛܰܥܰܪ ܡܶܢ ܐܺܝܕ̈ܰܝܗܽܘܢ<EOS>ܠܒܺܝܟ ܗ̱ܘܳܐ ܒܫܶܢܬ݂ܳܐ ܘܫܰܥܒܶܕ ܐܶܢܽܘܢ ܐ̱ܪܳܙܳܢܳܐܺܝܬ݂<EOS>ܕܡܳܐ ܕܶܐܫܬܰܥܒܰܕ ܢܶܗܘܶܐ ܪܳܢܶܐ ܕܡܶܬܚܰܪܰܪ ܗܘ<EOS>ܐܰܪܟܶܢ ܐܶܢܽܘܢ ܚܶܠܡܳܐ ܠܟܽܠܗܽܘܢ ܘܰܣܓܼܶܕܘ ܗ̱ܘܰܘ ܠܶܗ<EOS>ܕܬܶܗܼܘܶܐ ܢܛܺܝܼܪܳܐ ܒܓ݂ܰܘ ܪܶܥܝܳܢܶܗ ܡܳܐ ܕܡܶܬ݂ܡܰܟܰܟ݂<EOS>ܬܰܠܝܳܗ̱ܝ ܒܣܰܒܪܳܐ ܕܠܶܗ ܡܶܬ݂ܝܰܗܒܳܐ ܫܰܠܺܝܛܽܘܬ݂ܐ<EOS>ܕܡܳܐ ܕܡܶܙܕܰܒܰܢ ܠܳܐ ܬܶܟܼܪܶܐ ܠܶܗ ܥܰܠ ܫܽܘܥܒܳܕܶܗ<EOS>ܕܡܶܟ ܫܰܦܺܝܪܳܐ ܘܶܐܬ݂ܳܐ ܚܶܠܡܳܐ ܣܼܕܰܪ ܓܶܠܝܳܢܰܘ̈ܗ̱ܝ<EOS>ܘܟܰܕ ܐܶܬܬܥܺܝܪ ܗܘܳܐ ܓܠܳܗ̇ ܬܶܫܥܺܝܬ݂ܳܐ ܠܟܽܠܗܽܘܢ ܐܰܚܰܘ̈ܗ̱ܝ<EOS>ܘܬܽܘܒ ܐܰܘܣܶܦ ܗܘܰܘ ܥܰܠ ܣܶܢܳܐܬ݂ܗܽܘܢ ܡܶܛܽܠܳܬ݂ܗ<EOS>ܫܰܪܺܝ ܕܢܺܐܡܰܪ ܚܶܠܡܳܐ ܕܰܚܙܳܐ ܕܡܳܢܳܐ ܐܺܝܬ݂ܰܘܗ̱ܝ<EOS>ܗܳܐ ܚܢܰܢ ܟܽܠܰܢ ܐܳܣܪܺܝܢܰܢ ܠܰܡ ܟܰܦ̈ܶܐ ܒܚܰܩܠܳܐ<EOS>ܘܶܐܙܕܰܩܦܰܬ ܟܰܦܝ ܘܗܳܐ ܟܰܦܰܝ̈ܟܽܘܢ ܣܳܓ݂ܕ̈ܳܢ ܗܘ̈ܰܝ ܠܳܗ̇<EOS>ܕܺܝܠܝ ܩܳܝܡܳܐ ܗܘܳܬ݀ ܘܪܰܡܝ̈ܳܢ ܕܺܝܠܟ݂ܽܘܢ ܘܰܚܕܺܝܪ̈ܳܢ ܠܳܗ̇<EOS>ܫܰܦܺܝܪ ܚܶܠܡܳܟ ܐܶܠܽܘ ܫܰܪܺܝܪ ܐܳܡܪܺܝܢ ܗ̱ܘܰܘ ܠܶܗ<EOS>ܡܰܠܟܳܐ ܗܳܘܶܝܬ ܡܶܢ ܨܶܝܕ ܚܶܠܡܳܐ ܘܡܶܫܬܰܠܰܛ ܐܰܢ̱ܬ<EOS>ܚܣܳܡܳܐ ܚܰܦܺܝ ܡܶܢܗܽܘܢ ܩܽܘܫܬܳܐ ܕܠܳܐ ܢܶܚܙܽܘܢܳܝܗ̱ܝ<EOS>ܕܡܶܢ ܕܶܐܬ݂ܦܰܫܰܩ ܚܶܠܡܳܐ ܛܰܠܡܽܘܗ̱ܝ ܟܰܕ ܫܰܪܺܝܪܰܐ ܗ̱ܘ<EOS>ܬܽܘܒ ܓܶܠܝܳܢܳܐ ܐ̱ܚܪܺܢܳܐ ܠܝܰܘܣܶܦ ܩܪܳܐ ܘܶܐܡܰܪ ܠܶܗ<EOS>ܕܰܐܢ̱ܬ ܠܳܐ ܬܶܕܚܰܠ ܡܶܢ ܐܰܟ̈ܬ݂ܢܶܐ ܕܰܠܚܺܝܡܺܝܢ ܠܳܟ݂<EOS>ܫܰܦܺܝܪ ܦܰܫܶܩܘ ܟܰܕ ܣܿܳܢܶܝܢ ܠܳܟ ܡܶܛܽܠ ܚܰܠܡܳܐ<EOS>ܡܶܫܬܰܠܳܛܽܘ ܡܶܫܬܰܠܰܛ ܐܢ̱ܬ ܐܰܝܟ ܕܶܐܡܼܰܪܘ ܠܳܟ݂<EOS>ܐܰܩܺܝܡܶܗ ܬܽܘܒ ܚܶܠܡܳܐ ܠܝܰܘܣܶܦ ܥܰܠ ܓܶܠܝܳܢܳܐ<EOS>ܘܰܐܪܟܶܢ ܩܽܘܕܡܰܘܗ̱ܝ ܚܰܝ̈ܠܰܘܳܬ݂ܐ ܘܕܽܘܒܳܪ̈ܰܝܗܽܘܢ<EOS>ܫܶܡܫܳܐ ܘܣܰܗܪܳܐ ܟܰܦܘ ܪ̈ܺܝܫܰܝܗܽܘܢ ܘܰܣܓܶܕܘ ܗ̱ܘܰܘ ܠܶܗ<EOS>ܕܐ̱ܪܳܙܶܗ ܕܰܒܪܳܐ ܚܙܰܘ ܢܰܗܺܝܪ̈ܶܐ ܒܗܰܘ ܫܰܦܺܝܪܳܐ<EOS>ܟܰܘܟܒ̈ܶܐ ܕܢܽܘܗܪܳܐ ܦܠܰܓ݂ܘ ܐܺܝܩܳܪܳܐ ܠܗܰܘ ܥܛܺܝܦ ܐ̱ܪ̈ܳܙܶܐ<EOS>ܘܡܶܢ ܕܽܘܟܝ̈ܳܬ݂ܗܽܘܢ ܣܳܓܕܺܝܢ ܗ̱ܘܰܘ ܠܶܗ ܐܰܝܟ ܕܰܠܡܳܪܳܐ<EOS>ܫܡܰܝܳܐ ܘܰܐܪܥܳܐ ܒܟܰܦ̈ܶܐ ܣܓ݂ܶܕܘ ܠܶܗ ܘܰܒܢܰܗܺܝܪ̈ܶܐ<EOS>ܗܳܝ ܗܺܝ ܕܰܒܪܳܐ ܕܰܠܫܽܘܠܛܳܢܶܗ ܣܽܘܦ ܠܳܐ ܢܶܗܘܶܐ<EOS>ܣܓ݂ܶܕ ܐܺܝܡܳܡܳܐ ܘܠܶܠܝܳܐ ܠܝܰܘܣܶܦ ܥܰܠ ܕܰܚܙܰܘ ܒܶܗ<EOS>ܕܰܠܒܺܝܫ ܛܽܘܦܣܶܗ ܕܫܶܡܫܳܐ ܪܰܒܳܐ ܕܙܰܕܺܝܩܽܘܬ݂ܐ<EOS>ܪܗܶܛ ܗ̱ܘܳܐ ܚܶܠܡܳܐ ܩܪܳܐ ܠܢܰܗܺܝܪ̈ܶܐ ܘܫܰܥܒܶܕ ܐܶܢܽܘܢ<EOS>ܠܥܰܒܕܳܐ ܕܰܠܒܼܶܫ ܨܽܘܪܬܳܐ ܕܡܳܪܶܗ ܕܢܶܬ݂ܝܰܩܰܪ ܒܳܗ̇<EOS>ܣܓ݂ܶܕ ܠܶܗ ܠܶܠܝܳܐ ܒܣܰܗܪܳܐ ܘܟܰܘܟܒ̈ܶܐ ܕܰܪܟܶܢܘ ܩܽܘܕܡܰܘܗ̱ܝ<EOS>ܐܳܦ ܐܺܝܡܳܡܳܐ ܒܫܶܡܫܳܐ ܝܰܩܪܶܗ ܘܰܒܙܰܠܺܝ̈ܩܶܐ<EOS>ܡܰܘܬܶܗ ܕܰܒܪܳܐ ܨܺܝܪ ܗ̱ܘܳܐ ܒܫܶܢܬ݂ܗ ܐ̱ܪܳܙܳܢܳܐܺܝܬ݂<EOS>ܕܚܰܝ̈ܠܰܘܳܬ݂ܐ ܟܽܠܗܽܘܢ ܐܰܙܺܝܥ ܟܰܕ ܚܳܐܶܫ ܗ̱ܘܳܐ<EOS>ܕܡܶܟ ܗ̱ܘܳܐ ܝܰܘܣܶܦ ܐܰܝܟ ܐ̱ܢܳܫ ܢܺܐܡܰܪ ܡܺܝܬ ܦܳܪܽܘܩܳܐ<EOS>ܘܰܠܢܰܗܺܝܪ̈ܶܐ ܒܡܰܘܬܶܗ ܐܰܪܗܶܒ ܘܰܫܓܼܰܫ ܐܶܢܽܘܢ<EOS>ܒܫܶܢܬ݂ܶܗ ܕܝܰܘܣܶܦ ܫܶܡܫܳܐ ܘܣܰܗܪܳܐ ܣܳܓ݂ܕܺܝܢ ܗ̱ܘܰܘ ܠܶܗ<EOS>ܒܡܰܘܬܶܗ ܕܡܳܪܰܢ ܟܽܠ ܢܰܗܺܝܪ̈ܝܢ ܡܶܬ݂ܒܰܠܗܶܝܢ ܗ̱ܘܰܘ<EOS>ܐܰܝܟ ܒܰܙܩܺܝܦܳܐ ܒܫܶܢܬ݂ܳܐ ܡܬܺܝܼܚ ܗ̱ܘܳܐ ܗܰܘ ܒܰܪ ܝܰܥܩܽܘܒ<EOS>ܘܥܰܠ ܢܰܗܺܝܪ̈ܶܐ ܡܬܺܝܼܚ ܫܽܘܠܛܳܢܶܗ ܢܶܦܩܽܘܕ ܐܶܢܽܘܢ<EOS>ܡܰܘܬܶܗ ܪܰܒܳܐ ܕܗܰܘ ܡܰܐܚܶܐ ܟܽܠ ܨܳܪ ܗ̱ܘܳܐ ܬܰܡܳܢ<EOS>ܕܰܐܙܺܝܥ ܠܰܐܪܥܳܐ ܐܳܦ ܠܰܫܡܰܝܳܐ ܒܰܙܩܺܝܦܽܘܬܶܗ<EOS>ܕܰܡܺܝܟ ܝܰܘܣܶܦ ܐܰܝܟ ܗܳܝ ܕܺܐܝܬ݂ܶܝܗܿ ܕܰܙܩܺܝܼܦ ܡܳܪܰܢ<EOS>ܘܟܳܦܶܝܢ ܩܽܘܕܡܰܘܗ̱ܝ ܫܶܡܫܳܐ ܘܣܰܗܪܳܐ ܘܟܽܠ ܢܰܗܺܝܪ̈ܝܢ<EOS>ܒܬܰܪܥܳܐ ܕܚܶܠܡ̈ܶܐ ܥܰܠ ܗ̱ܘܳܐ ܐ̱ܪܳܙܳܐ ܨܶܝܕ ܗܿܰܘ ܢܰܟܦܳܐ<EOS>ܘܣܰܥܪܶܗ ܬܰܡܳܢ ܥܰܠ ܬܶܫܘܺܝܬ݂ܶܗ ܘܰܥܒܰܪ ܫܰܢܺܝ<EOS>ܒܫܶܢܬ݂ܗ ܪܗܼܰܛܘ ܗ̱ܘܰܘ ܚܰܝܠܰܘ̈ܳܬ݂ܐ ܘܰܣܓ݂ܶܕܘ ܩܽܘܕܡܰܘ̈ܗ̱ܝ<EOS>ܒܡܰܘܬܶܗ ܕܰܒܪܳܐ ܟܝ̈ܳܢܶܐ ܟܽܠܗܽܘܢ ܡܶܬܪܰܗܒܺܝܢ ܗ̱ܘܰܘ<EOS>ܨܰܠܡܶܗ ܕܰܒܪܳܐ ܕܐܺܝܼܬ ܗ̱ܘܼܳܐ ܒܝܰܘܣܶܦ ܐܰܝܟ ܕܶܐܡܼܰܪܢܰܢ<EOS>ܫܩܼܰܠ ܡܰܕܰܐܬ݂ܳܐ ܡܶܢ ܢܰܗܺܝܪ̈ܶܐ ܘܫܰܥܒܶܕ ܐܶܢܽܘܢ<EOS>ܫܶܡܫܳܐ ܥܒܺܝܼܕܳܐ ܕܰܛܥܼܰܘ ܐ̱ܢܳܫܳܐ ܘܶܐܫܼܬܰܥܒܰܕܘ ܠܶܗ<EOS>ܒܚܶܠܡܳܐ ܠܝܰܘܣܶܦ ܡܶܫܬܰܥܒܰܕ ܗ̱ܘܼܳܐ ܒܐ̱ܪܳܙܳܐ ܪܰܒܳܐ<EOS>ܨܽܘܪܬܶܗ ܕܡܳܪܰܢ ܫܶܩܼܠܰܬ݀ ܕܺܝܠܳܗ̇ ܡܶܢ ܢܰܗܺܝܪ̈ܶܐ<EOS>ܕܰܠܫܽܘܠܛܳܢܳܗ̇ ܢܶܗܘܽܘܢ ܣܿܳܓ݂ܕܺܝܢ ܫܽܘܠܛܳܢܰܝ̈ܗܽܘܢ<EOS>ܕܡܘܼܬܶܗ ܕܝܶܫܽܘܥ ܒܰܐܬ݂ܪܳܐ ܕܚܶܠܡ̈ܶܐ ܡܰܣܬܰܓ݂ܕܳܐ ܗܘܳܬ݂<EOS>ܕܰܒܟ݂ܽܠ ܥܳܠܡ̈ܺܝܢ ܗܽܘܝܽܘ ܫܰܠܺܝܛ ܥܰܠ ܒܶܪ̈ܝܳܬ݂ܐ<EOS>ܐܳܦܠܳܐ ܠܕܰܡܟ̈ܶܐ ܓܠܼܰܙ ܗܘܳܐ ܐ̱ܪܳܙܳܐ ܡܶܢ ܓܶܠܝܳܢܶܗ<EOS>ܕܰܡܛܰܝܰܒ ܗܘܼܳܐ ܕܳܐܦ ܠܰܫܟ݂ܺܝ̈ܒܶܐ ܒܡܰܘܬܶܗ ܢܶܣܼܥܽܘܪ<EOS>ܒܰܐܬ݂ܪܳܐ ܕܫܶܢܬ݂ܐ ܚܶܠܡ̈ܶܐ ܠܝܰܘܣܶܦ ܡܶܬܕܰܢܚܺܝܢ ܗ̱ܘܰܘ<EOS>ܘܒܰܐܬ݂ܪܳܐ ܕܡܺܝ̣ܬ݂ܐ ܥܳܠܡ̈ܶܐ ܓܢܺܝܼܙܳܐ ܪܳܒܘ ܥܰܠ ܡܳܪܰܢ<EOS>ܐܰܒܽܘܗ̱ܝ ܘܶܐܡܶܗ ܒܫܶܡܫܳܐ ܘܣܰܗܪܳܐ ܣܿܳܓ݂ܕܺܝܢ ܗ̱ܘܰܘ ܠܶܗ<EOS>ܚܰܘܳܐ ܘܳܐܕܳܡ ܒܗܰܘ ܒܰܪ ܚܰܝܳܐ ܦܨܺܝܚܺܝܢ ܗ̱ܘܰܘ ܒܶܗ<EOS>ܥܶܢܼܕܰܬ݀ ܪܳܚܶܝܠ ܘܢܰܚܼܡܳܗܿ ܚܶܠܡܳܐ ܡܶܛܽܠ ܝܰܘܣܶܦ<EOS>ܡܺܝܼܬܰܬ ܚܰܘܳܐ ܘܣܰܥܼܪܳܗܿ ܒܽܘܟ݂ܪܳܐ ܒܶܝܬ ܥܰܢܺܝ̈ܕܶܐ<EOS>ܚܶܠܡܳܐ ܠܪܳܚܶܝܠ ܡܶܢ ܒܶܝܬ ܡܺܝ̈ܬ݂ܐ ܩܪܳܗܿ ܬܶܣܓ݂ܘܕܝ ܠܶܗ<EOS>ܠܝܰܘܣܶܦ ܕܰܐܚܼܺܝ ܒܟܰܦܢܳܐ ܠܰܐܚܰܘ̈ܗ̱ܝ ܕܰܣܢܺܝܩܺܝܢ ܗ̱ܘܰܘ<EOS>ܫܪܳܪܳܐ ܠܚܰܘܳܐ ܒܩܽܘܫܬܳܐ ܩܪܳܐ ܠܗ̇ ܬܶܬܚܰܕܶܐ ܒܶܗ<EOS>ܒܗܿܰܘ ܒܰܪ ܚܰܝܳܐ ܕܰܢܚܼܶܬ ܣܰܥܪܳܗܿ ܒܶܝܬ ܥܰܢܺܝ̈ܕܶܐ<EOS>ܒܗܳܠܶܝܢ ܐ̱ܪ̈ܳܙܶܐ ܕܡܼܶܟ ܗܘܳܐ ܝܰܘܣܶܦ ܐܰܝܟ ܕܰܫܡܼܰܥܬܽܘܢ<EOS>ܘܚܰܕܪܽܘܗ̱ܝ ܚܶܠܡ̈ܶܐ ܕܰܢܩܰܪܒܽܘܢ ܠܶܗ ܓܶܠܝ̈ܳܢܰܝܗܽܘܢ<EOS>ܚܶܠܡܳܐ ܩܰܕܡܳܐ ܟܰܦ̈ܶܐ ܕܰܐܚܰܘ̈ܗ̱ܝ ܫܰܥܒܶܕ ܗܘܳܐ ܠܶܗ<EOS>ܕܰܢܚܼܰܘܶܐ ܠܶܗ ܕܒܺܐܝܕ̈ܰܘܗ̱ܝ ܣܰܒܥܳܐ ܠܟ݂ܽܠ ܕܰܣܢܺܝܩܺܝܢ<EOS>ܘܗܳܢܳܐ ܕܰܬܪܶܝܢ ܥܰܠ ܢܰܗܺܝܪ̈ܶܐ ܡܬ̣ܰܚ ܫܽܘܠܛܳܢܶܗ<EOS>ܕܰܢܒܼܰܕܶܩ ܠܶܗ ܟܡܳܐ ܡܶܬ݂ܥܰܠܶܐ ܠܪܺܝܫܳܢܽܘܬ݂ܐ<EOS>ܥܠܰܠܬ݂ܗܿ ܕܰܐܪܥܳܐ ܒܟ̈ܰܦܶܐ ܣܶܓ݂ܕܰܬ݀ ܠܗ̇ܰܘ ܚܰܟܺܝܡܳܐ<EOS>ܕܰܡܛܰܝܰܒ ܗ̱ܘܳܐ ܢܦܰܪܢܶܣ ܫܰܦܺܝܪ ܠܰܟܢܰܘ̈ܳܬ݂ܗ<EOS>ܙܩܼܰܦ ܗܘܳܐ ܚܶܠܡܳܐ ܠܟܰܦܶܗ ܕܝܰܘܣܶܦ ܕܰܢܚܼܰܘܶܐ ܒܳܗܿ<EOS>ܕܶܐܠܳܐ ܐܶܢ ܒܳܗܿ ܠܳܐ ܐܺܝܬ ܣܰܒܥܳܐ ܠܕܰܣܢܺܝܩܺܝܢ ܗ̱ܘܰܘ<EOS>ܣܚܰܦ ܓܶܠܝܳܢܐ ܠܟܽܠܗܶܝܢ ܟܰܦ̈ܶܐ ܕܰܐܚܰܝ̈ ܝܰܘܣܶܦ<EOS>ܘܰܠܗ̇ܳܝ ܕܺܝܠܶܗ ܒܥܽܘܫܢܳܐ ܐܰܩܺܝܼܡ ܒܶܝܬ ܚܰܒܪ̈ܳܬ݂ܗܿ<EOS>ܒܳܗܿ ܓܶܝܪ ܒܰܠܚܽܘܕ ܐܺܝܬ ܗܘܳܐ ܣܰܒܥܳܐ ܘܰܒܐ̱ܚܪܺܬ݂ܐ ܠܳܐ<EOS>ܘܥܰܠ ܕܰܣܢܺܝ̈ܩܳܢ ܟܽܠܗܶܝܢ ܗܳܠܶܝܢ ܣܳܓ݂ܕ̈ܳܢ ܗ̱ܘ̈ܰܝ ܠܳܗ̇<EOS>ܒܟܰܦܶܗ ܕܝܰܘܣܶܦ ܦܰܓ݂ܪܶܗ ܕܡܳܪܰܢ ܨܳܪ ܓܶܠܝܳܢܳܐ<EOS>ܕܰܣܒܼܰܥܘ ܡܶܢܶܗ ܟܽܠܗܽܘܢ ܥܰܡܡ̈ܶܐ ܕܝܰܐܝܺܒܺܝܢ ܠܶܗ<EOS>ܐܶܢܿܳܐ ܐ̱ܢܳܐ ܠܰܡ ܠܰܚܡܳܐ ܕܚ̈ܰܝܶܐ ܘܡܰܢ ܕܳܐܟ݂ܠ ܠܺܝ<EOS>ܬܽܘܒ ܠܳܐ ܟܿܳܦܶܢ ܕܺܐܝܬ ܒܝ ܣܰܒܥܳܐ ܠܰܕܫܳܘܶܝܢ ܠܺܝ<EOS>ܗܳܢܳܐ ܠܰܚܡܳܐ ܢܚܼܶܬ ܡܶܢ ܪܰܘܡܳܐ ܠܥܰܡܡ̈ܶܐ ܟܰܦ̈ܢܶܐ<EOS>ܘܠܳܐ ܐܺܝܬ ܣܰܒܥܳܐ ܒܠܰܚܡܳܐ ܐ̱ܚܪܺܢܳܐ ܐܶܠܳܐ ܐܶܢ ܒܶܗ<EOS>ܠܽܘܩܒܰܠ ܪܰܘܡܳܐ ܟܰܦܶܗ ܕܝܰܘܣܶܦ ܡܶܙܕܰܩܦܳܐ ܗܘܳܬ݂<EOS>ܕܰܬܚܰܘܶܐ ܗܘܳܬ ܕܰܐܝܟܰܘ ܠܚܰܡܳܐ ܕܺܐܝܬ ܒܶܗ ܚ̈ܰܝܶܐ<EOS>ܐܰܝܟ ܕܰܒܨܶܒܥܳܐ ܪܶܡܙܰܬ݀ ܟܰܦܶܗ ܟܰܕ ܐܶܙܕܰܩܦܰܬ݀<EOS>ܕܰܠܥܶܠ ܐܺܝܬ݂ܘܗ̱ܝ ܗܿܰܘ ܬܽܘܪܣܳܝܳܐ ܕܺܐܝܬ ܒܶܗ ܣܰܒܥܳܐ<EOS>ܬܪ̈ܰܝܗܽܘܢ ܚܶܠܡܰܘ̈ܗܝ ܥܠ ܚܰܕ ܐ̱ܪܳܙܳܐ ܐܶܣܬܰܝܰܟܘ ܗ̱ܘܰܘ<EOS>ܕܡܶܛܽܠ ܡܳܢܳܐ ܣܿܳܓ݂ܕܺܝܢ ܗ̱ܘܰܘ ܠܶܗ ܒܫܽܘܚܠܳܦܰܝ̈ܗܽܘܢ<EOS>ܫܩܼܰܠ ܗܘܳܐ ܥܽܘܡܩܳܐ ܥܠܰܠܬ݂ܳܐ ܕܰܐܪܥܳܐ ܕܰܢܩܰܪܶܒ ܠܶܗ<EOS>ܘܰܒܪ̈ܺܝܫܰܝܗܽܘܢ ܕܟܰܦ̈ܶܐ ܣܓܼܶܕ ܠܶܗ ܟܰܕ ܡܶܬܟܰܫܰܦ<EOS>ܐܺܝܬ݂ܰܝ ܪܰܘܡܳܐ ܟܽܠ ܙܰܠܺܝܩ̈ܶܐ ܘܢܰܗܺܝܪ̈ܰܝܗܽܘܢ<EOS>ܘܰܣܓܼܶܕ ܐܳܦ ܗܽܘܼ ܠܨܽܘܪܬܳܐ ܕܰܚܼܙܳܐ ܒܗܿܰܘ ܫܰܦܺܝܪܳܐ<EOS>ܐܶܠܽܘ ܠܳܐ ܓܶܝܪ ܨܽܘܪܬܶܗ ܕܰܒܪܳܐ ܠܒܼܶܫ ܗܘܼܳܐ ܝܰܘܣܶܦ<EOS>ܠܰܘ ܢܰܗܺܝܪ̈ܶܐ ܘܪܰܘܡܳܐ ܘܥܽܘܡܩܳܐ ܠܶܗ ܣܿܳܓ݂ܕ ܗܘܳܐ<EOS>ܒܰܫܡܶܗ ܕܝܶܫܽܘܥ ܬܶܣܓ݂ܘܕܝ ܟܽܠ ܒܪܽܘܟ ܐܰܟܡܳܐ ܕܰܟܬܺܝܼܒ<EOS>ܕܺܐܝܬ ܒܰܫܡܰܝܳܐ ܐܳܦ ܕܺܐܝܬ ܒܰܐܪܥܳܐ ܠܶܗ ܢܶܫܬܰܡܥܽܘܢ<EOS>ܫܡܰܝܳܐ ܘܰܐܪܥܳܐ ܒܚܶܠܡ̈ܶܐ ܠܝܰܘܣܶܦ ܣܳܓܕ̈ܳܢ ܗܘ̈ܰܝ ܠܶܗ<EOS>ܕܐ̱ܪܳܙܶܗ ܕܰܒܪܳܐ ܐܰܪܟܶܢ ܐܶܢܽܘܢ ܕܢܶܫܼܬܰܡܥܽܘܢ ܠܶܗ<EOS>ܩܕܳܡ ܬܰܫܘܺܝܬ݂ܶܗ ܕܝܰܘܣܶܦ ܫܶܡܫܳܐ ܡܶܬ݂ܟܰܦܰܦ ܗܘܼܳܐ<EOS>ܘܡܰܪܟܶܢ ܣܰܗܪܳܐ ܘܣܿܳܓܕܺܝܢ ܗܘܰܘ ܠܶܗ ܐܰܝܟ ܕܰܒܐ̱ܪܳܙܳܐ<EOS>ܒܩܰܒܪܶܗ ܕܡܳܪܰܢ ܓܶܕܫܰܬ ܗܳܕܶܐ ܫܰܪܺܝܪܳܐܺܝܬ݂<EOS>ܕܢܽܘܗܪܳܐ ܪܰܒܳܐ ܕܢܼܰܚ ܗܘܼܳܐ ܒܡܰܘܬܶܗ ܒܶܝܬ ܥܰܢܺܝ̈ܕܶܐ<EOS>ܚܶܠܡ̈ܶܐ ܠܝܰܘܣܶܦ ܥܰܠ ܬܶܫܘܺܝܬ݂ܗ ܦܠܰܓ݂ܘ ܐܺܝܩܳܪܳܐ<EOS>ܘܰܒܓ݂ܰܘ ܩܰܒܪܶܗ ܥܺܝܪ̈ܶܐ ܠܡܳܪܰܢ ܬܽܘܒ ܝܰܩܰܪܘ ܗ̱ܘܰܘ<EOS>ܕܡܼܶܟ ܗ̱ܘܼܳܐ ܥܰܒܕܳܐ ܘܰܚܼܙܳܐ ܒܚܶܠܡܶܗ ܕܡܳܪܳܐ ܗܿܳܘܶܐ<EOS>ܡܺܝܼܬ ܕܶܝܢ ܡܳܪܰܢ ܘܓܶܢܣܳܐ ܕܥܰܒܕ̈ܶܐ ܒܡܰܘܬܶܗ ܚܰܪܰܪ<EOS>ܠܡܿܰܢܽܘܼ ܫܶܡܫܳܐ ܣܓ݂ܶܕ ܠܶܗ ܒܫܶܢܬܳܐ ܐܶܠܳܐ ܠܗܳܢܳܐ<EOS>ܕܨܽܘܪܬܶܗ ܕܰܒܪܳܐ ܡܶܬܚܰܙܝܳܐ ܗܘܳܬ ܥܰܠ ܦܰܐܝܽܘܬ݂ܶܗ<EOS>ܠܟܰܦܳܐ ܕܡܿܰܢܽܘ ܣܓ݂ܶܕ ܠܶܗ ܟܰܦ̈ܶܐ ܐܶܠܳܐ ܠܕܺܝܠܶܗ<EOS>ܕܰܪܫܺܝܼܡ ܗܘܼܳܐ ܒܳܗܿ ܠܰܚܡܶܗ ܚܰܝܳܐ ܕܒܰܪ ܐܰܠܳܗܳܐ<EOS>ܕܡܼܶܟ ܟܺܝܬ ܝܰܘܣܶܦ ܘܰܚܼܙܳܐ ܚܶܠܡܳܐ ܗܳܢܳܐ ܕܰܬܪܶܝܢ<EOS>ܘܡܶܢ ܕܶܐܬܬܥܺܝܪ ܗܘܼܳܐ ܠܳܐ ܨܒܼܳܐ ܕܰܢܟ̣ܘܼܡ ܥܰܠ ܬܶܫܥܺܝܬ݂ܗ<EOS>ܐ̱ܪܳܙܳܐ ܕܠܶܠܝܳܐ ܓܠܳܝܗ̱ܝ ܒܺܐܝܡܳܡܳܐ ܠܥܺܝܢ ܣܰܓܺܝ̈ܶܐܐ<EOS>ܘܠܳܐ ܕܰܚܠܶܗ ܗܘܼܳܐ ܚܣܳܡܳܐ ܕܟܽܠܝܽܘܡ ܛܳܪܶܐ ܗܘܼܳܐ ܒܶܗ<EOS>ܡܰܠܶܠ ܚܶܠܡܳܐ ܥܰܡܶܗ ܒܫܶܢܬ݂ܳܐ ܘܝܼܰܗܒ ܠܶܗ ܥܽܘܫܢܳܐ<EOS>ܕܟܽܠܗܽܘܢ ܓܰܠـ̈ܠܶܐ ܡܳܐ ܕܛܳܪܶܝܢ ܒܶܗ ܠܳܐ ܢܰܐܟܽܘܢܳܝܗ̱ܝ<EOS>ܫܩܼܰܠ ܬܽܘܟ݂ܠܳܢܳܐ ܡܶܢ ܓܶܠܝܳܢܳܐ ܕܫܰܪܺܝܪ ܗܘܼܳܐ ܠܶܗ<EOS>ܘܩܳܡ ܢܶܫܬܰܥܶܐ ܚܶܠܡܳܐ ܕܰܚܼܙܳܐ ܕܠܳܐ ܕܽܘܘܳܕܳܐ<EOS>ܬܰܘ ܠܰܡ ܘܰܫܡܰܥܘ ܗܳܢܳܐ ܚܶܠܡܳܐ ܐ̱ܚܪܺܢܳܐ ܕܰܚܙܺܝܿܬ<EOS>ܕܫܶܡܫܳܐ ܘܣܰܗܪܳܐ ܥܰܡ ܢܰܗܺܝܪ̈ܶܐ ܣܿܳܓ݂ܕܺܝܢ ܗ̱ܘܰܘ ܠܺܝ<EOS>ܟܰܘܟ̈ܒܶܐ ܚܕܰܥܣܰܪ ܟܰܦܼܘ ܪ̈ܺܝܫܰܝܗܽܘܢ ܘܶܐܫܼܬܰܥܒܰܕܘ ܠܺܝ<EOS>ܘܫܶܡܫܳܐ ܘܣܰܗܪܳܐ ܩܕܳܡܰܝ ܐܰܪܟܶܢܘ ܙܰܠܺܝ̈ܩܰܝܗܽܘܢ<EOS>ܝܿܳܕܰܥ ܗܘܼܳܐ ܠܶܗ ܠܚܶܠܡܳܐ ܝܰܘܣܶܦ ܘܰܠܦܽܘܫܳܩܰܘ̈ܗ̱ܝ<EOS>ܘܕܰܢܩܰܦܰܚ ܗܘܼܳܐ ܚܣܳܡܳܐ ܕܰܐܚܰܘ̈ܗ̱ܝ ܡܶܬ݂ܦܰܪܰܣ ܗܘܼܳܐ<EOS>ܐܰܝܟ ܐ̱ܢܳܫ ܢܺܐܼܡܰܪ ܡܶܢ ܐܰܠܳܗܳܐ ܪܺܝܫܟ݂ܽܘܢ ܐܶܢܳܐ<EOS>ܠܳܐ ܢܰܥܺܝܩܟ݂ܘܢ ܗܰܘ ܡܳܐ ܕܺܐܝܬ݂ܘܗ̱ܝ ܡܶܢ ܥܶܠܳܝܳܐ<EOS>ܠܡܳܢܳܐ ܚܣܺܝܼܡ ܐ̱ܢܳܐ ܒܚܽܘܒܶܗ ܕܝܰܥܩܽܘܒ ܡܶܢ ܨܶܝܕܰܝܟܽܘܢ<EOS>ܕܳܐܦ ܐܰܠܳܗܳܐ ܒܚܶܠܡܳܐ ܝܰܩܪܰܢܝ̱ ܐܰܝܟ ܕܶܐܫܬܰܥܺܝܿܬ<EOS>ܐܳܦ ܠܶܗ ܥܰܡܟ݂ܘܢ ܐܰܪܟܶܢ ܚܶܠܡܳܐ ܕܢܶܣܓ݂ܘܕ ܗܘܼܳܐ ܠܺܝ<EOS>ܠܡܳܢܳܐ ܚܣܳܡܳܐ ܒܡܶܕܶܡ ܕܺܐܝܬ݂ܘܗ̱ܝ ܡܶܢ ܐܰܠܳܗܳܐ<EOS>ܕܗܳܐ ܠܰܡ ܫܶܡܫܳܐ ܘܣܰܗܪܳܐ ܣܓ݂ܕܘ ܠܺܝ ܠܗܽܘܢ ܐܳܡܰܪ ܗܘܼܳܐ<EOS>ܘܟܰܘܟ̈ܒܶܐ ܝܰܩܪܽܘܢܝ̱ ܘܰܠܡܽܘܢ ܐܰܢ̱ܬܽܘܢ ܣܳܢܶܝܢ ܐ̱ܢ̱ܬܽܘܢ ܠܺܝ<EOS>ܒܗܿܳܝ ܬܶܫܥܺܝܬ݂ܐ ܕܚܶܠܡܳܐ ܕܰܬܢܳܐ ܐܰܟܼܶܣ ܐܶܢܽܘܢ<EOS>ܡܶܢ ܝܰܬܺܝܪܽܘ ܗܳܪܶܝܢ ܥܰܡܶܗ ܕܪܺܝܫܳܐ ܗܳܘܶܐ<EOS>ܓܠܼܳܐ ܩܽܘܼܕܡܰܝܗܽܘܢ ܗܿܳܝ ܕܰܥܬܺܝܕܳܐ ܡܶܢ ܐܰܠܳܗܳܐ<EOS>ܕܰܢܒܿܰܛܶܠ ܗܘܼܳܐ ܚܣܳܡܳܐ ܕܰܥܠܰܘܗ̱ܝ ܡܶܢ ܨܶܝܕܰܝܗܽܘܢ<EOS>ܐܰܝܟ ܠܳܐ ܝܿܳܕܰܥ ܐܶܡܰܪ ܠܚܶܠܡܳܐ ܟܰܕ ܝܿܳܕܰܥ ܗܘܼܳܐ<EOS>ܕܡܳܐ ܕܺܝܕܰܥܘ̱ ܗ̱ܘܰܘ ܗܶܢܽܘܢ ܢܶܫܼܠܽܘܢ ܡܶܢ ܠܽܘܚܳܡܳܐ<EOS>ܚܶܠܡ̈ܶܐ ܕܠܺܠܝܳܐ ܣܼܕܰܪ ܚܰܟܺܝܡܳܐ ܒܶܝܬ ܠܶܗ ܘܰܠܗܽܘܢ<EOS>ܕܰܡܦܰܨܝܳܢ̈ܶܐ ܢܶܗܘܽܘܢ ܗ̱ܘܰܘ ܠܶܗ ܡܶܢ ܚܰܣ̈ܳܡܶܐ<EOS>ܩܪܳܐ ܠܓܶܠܝܳܢܳܐ ܕܰܢܩܽܘܡ ܒܰܐܦܰܘ̈ܗ̱ܝ ܐܰܝܟ ܕܰܝܿܳܢܳܐ<EOS>ܘܰܢܫܰܥܒܶܕ ܗܘܳܐ ܠܣܰܩܽܘܪ̈ܬ݂ܢܶܐ ܕܣܿܳܢܶܝܢ ܗ̱ܘܰܘ ܠܶܗ<EOS>ܗܳܠܶܝܢ ܚܶܙܘ̈ܶܐ ܕܰܒܓ݂ܘ ܫܶܢܬ݂ܳܐ ܬܢܳܐ ܩܽܘܕܡܰܝܗܽܘܢ<EOS>ܘܫܳܛܘ̱ ܗ̱ܘܰܘ ܐܳܦ ܠܶܗ ܘܰܠܚܶܙܘ̈ܳܢܶܐ ܕܡܶܢ ܐܰܠܳܗܳܐ<EOS>ܐܰܫܬܰܥܺܝ ܗܘܼܳܐ ܚܶܠܡܳܐ ܠܰܐܒܽܘܗ̱ܝ ܘܰܩܕܳܡ ܐܰܚܰܘ̈ܗ̱ܝ<EOS>ܘܦܰܫܼܶܩ ܝܰܥܩܽܘܒ ܟܰܕ ܡܿܰܫܰܪ ܗܘܼܳܐ ܘܠܳܐ ܡܿܰܘܕܰܥ ܗܘܼܳܐ<EOS>ܟܳܐܶܐ ܗܘܼܳܐ ܒܶܗ ܟܰܕ ܪܳܡܿܶܙ ܠܶܗ ܢܟܰܣܶܐ ܐ̱ܪܳܙܳܐ<EOS>ܕܠܳܐ ܢܶܥܼܫܰܢ ܠܶܗ ܪܽܘܓ݂ܙܳܐ ܕܰܐܚܰܘ̈ܗ̱ܝ ܡܶܢ ܦܽܘܫܳܩܳܐ<EOS>ܡܶܐܬ݂ܳܐ ܢܺܐܼܬ݂ܶܐ ܐܶܢܿܳܐ ܘܶܐܡܳܟ ܐܰܝܟ ܕܳܐܡܿܰܪ ܐܰܢ̱ܬ<EOS>ܘܥܰܡܰܢ ܐܰܚܰܝ̈ܟ ܐܳܦ ܢܶܣܓ݂ܘܕ ܠܳܟ ܡܶܣܬܰܒܪܳܐ ܠܳܟ݂<EOS>ܟܐܳܐ ܒܶܗ ܝܰܥܩܽܘܒ ܟܰܕ ܢܿܳܛܰܪ ܗܘܼܳܐ ܠܟܽܠܗܶܝܢ ܡܶܠܰܘ̈ܗ̱ܝ<EOS>ܕܰܢܪܰܚܺܝ ܗܘܼܳܐ ܚܣܳܡܳܐ ܕܰܐܚ̈ܐ ܡܠܶܐ ܥܶܕܳܢܳܐ<EOS>ܦܰܫܼܶܩ ܚܶܠܡܳܐ ܐܰܝܟ ܠܳܐ ܡܰܫܰܪ ܡܶܛܽܠ ܦܽܘܪܣܳܐ<EOS>ܥܰܕ ܡܿܳܛܶܐ ܗܘܼܳܐ ܙܰܒܢܳܐ ܕܶܬܕܢܰܚܝ ܗܿܳܝ ܕܰܥܬܺܝܕܳܐ<EOS>ܛܢܼܰܘ ܒܶܗ ܐܰܚܰܘ̈ܗ̱ܝ ܘܰܡܠܰܘ ܚܶܡܬ݂ܐ ܥܠܰܘܗ̱ܝ ܕܰܚܣܳܡܳܐ<EOS>ܘܰܐܒܽܘܗ̱ܝ ܢܿܳܛܰܪ ܟܽܠܗܶܝܢ ܡܶܠܰܘ̈ܗ̱ܝ ܐܰܝܟ ܚܰܟܺܝܡܳܐ<EOS>ܡܢܰܓܶܕ ܗܘܼܳܐ ܠܗܽܘܢ ܫܽܘܦܪܶܗ ܕܝܰܘܣܶܦ ܡܳܐ ܕܚܿܳܙܶܝܢ ܠܶܗ<EOS>ܘܟܽܠܝܽܘܡ ܟܺܐܒܳܐ ܠܗܽܘܢ ܡܿܰܘܣܶܦ ܗܘܼܳܐ ܕܬܽܘܒ ܢܶܣܢܽܘܢܳܝܗ̱ܝ<EOS>ܐܰܘܣܼܶܦܘ ܗ̱ܘܰܘ ܠܶܗ ܚܶܠܡ̈ܶܐ ܪܽܘܓ݂ܙܳܐ ܕܰܚܼܙܳܐ ܐܶܢܽܘܢ<EOS>ܕܟܰܕ ܠܳܐ ܐܰܡܼܠܶܟ ܩܪܳܒܳܐ ܐܶܬܬܥܺܝܪ ܥܰܠ ܫܰܦܺܝܪܳܐ<EOS>ܛܢܳܢܳܐ ܟܽܠܝܽܘܡ ܪܳܕܶܐ ܗܘܼܳܐ ܠܗܽܘܢ ܡܶܛܽܠ ܝܰܘܣܶܦ<EOS>ܘܗܼܶܢܽܘܢ ܡܶܢܗܽܘܢ ܡܶܫܬܰܢܩܺܝܢ ܗ̱ܘܰܘ ܒܟ݂ܠ ܥܶܕܳܢܺܝ̈ܢ<EOS>ܒܶܗ ܒܰܚܣܳܡܳܐ ܐܺܝܬ ܗܽܘܼ ܡܶܕܶܡ ܕܰܕܟܺܐܢܽܘܬ݂ܐ ܗ̱ܘ<EOS>ܕܰܐܝܿܢܳܐ ܕܚܿܳܣܶܡ ܢܶܗܘܶܐ ܒܿܳܠܰܥ ܐܳܦ ܡܶܫܬܰܢܰܩ<EOS>ܚܣܳܡܳܐ ܠܕܺܝܠܶܗ ܝܿܳܕܰܥ ܢܰܐܒܶܫ ܣܰܓܺܝܳܐܺܝܬ݂<EOS>ܘܢܰܣܓܶܐ ܢܶܓ݂̈ܕܶܐ ܠܗܰܘ ܕܩܳܢܶܐ ܠܶܗ ܥܶܡ ܫܽܘܢܳܩܳܐ<EOS>ܗܳܐ ܩܶܢܝܳܢܳܐ ܕܰܠܩܰܢܳܝܰܘ̈ܗ̱ܝ ܟܺܐܒܳܐ ܡܿܰܘܠܶܕ<EOS>ܘܣܺܝܡܬܳܐ ܕܪܽܘܓ݂ܙܳܐ ܕܡܰܠܝܳܐ ܒܺܝܫܬܳܐ ܠܰܕܣܿܳܐܶܡ ܠܳܗ̇<EOS>ܚܣܳܡܳܐ ܐܺܝܬ ܒܳܟ ܘܗܳܐ ܪܳܕܶܐ ܠܳܟ ܥܰܠ ܕܰܩܢܼܰܝܬܳܝܗ̱ܝ<EOS>ܫܳܘܶܐ ܐܰܢ̱ܬ ܗܽܘ ܕܬܶܒܼܠܰܥ ܡܶܢܶܗ ܥܰܠ ܕܰܪܚܼܶܡܬܳܝܗ̱ܝ<EOS>ܠܰܐܝܢܳܐ ܕܚܿܳܣܶܡ ܠܳܐ ܐ̱ܢܳܫ ܢܶܪܫܺܝܘܗ̱ܝ ܕܰܠܡܽܘܢ ܚܿܳܣܶܡ<EOS>ܒܶܗ ܗܽܘܼ ܢܶܓ݂ܕܶܗ ܚܣܳܡܳܐ ܕܰܡܫܺܝܼܡ ܛܳܒ ܡܶܢ ܫܰܒ̈ܛܶܐ<EOS>ܐܰܝܿܢܳܐ ܕܒܿܳܥܶܐ ܕܢܼܶܩܢܶܐ ܚܶܘܝܳܐ ܘܢܶܥܼܡܰܪ ܥܰܡܶܗ<EOS>ܠܡܳܢܳܐ ܫܿܳܘܶܐ ܐܶܠܳܐ ܕܢܶܡܼܚܺܝܘܗ̱ܝ ܚܶܘܝܳܐ ܒܰܠܚܽܘܕ<EOS>ܐܰܝܿܢܳܐ ܕܺܐܝܬ ܒܶܗ ܚܣܳܡܳܐ ܕܒܺܝܼܫ ܗܽܘܼ ܛܳܒ ܡܶܢ ܚܶܘܝܳܐ<EOS>ܠܗܳܕܶܐ ܫܿܳܘܶܐ ܕܒܶܗ ܒܰܚܣܳܡܳܐ ܢܶܗܼܘܶܐ ܝܿܳܩܶܕ<EOS>ܙܳܕܶܩ ܗܽܘܼ ܠܶܗ ܠܰܐܟܳܪܳܐ ܓܶܝܪ ܐܰܟܡܳܐ ܕܰܟܬ݂ܺܝܒ<EOS>ܕܦܺܐܪ̈ܶܐ ܕܰܐܪܥܶܗ ܗܽܘܼ ܩܰܕܡܳܐܺܝܬ ܢܶܐܼܟܽܘܠ ܐܶܢܽܘܢ<EOS>ܚܣܳܡܳܐ ܕܡܰܪܺܝܪ ܡܰܢ ܛܳܥܶܡ ܠܶܗ ܐܶܠܳܐ ܡܳܪܶܗ<EOS>ܢܨܰܒܼ ܐܺܝܠܳܢܳܐ ܢܶܐܟܽܘܠ ܦܺܐܪ̈ܰܘܗ̱ܝ ܟܰܕ ܡܰܪܺܝܪܺܝܢ<EOS>ܐܰܝܢܳܐ ܕܺܐܝܬ ܒܶܗ ܚܣܳܡܳܐ ܢܶܓ݂ܕܶܗ ܡܶܢܶܗ ܐܺܝܬ݂ܘܗ̱ܝ<EOS>ܠܳܐ ܡܶܬ݂ܒܰܥܝܳܐ ܡܚܽܘܬ݂ܳܐ ܐ̱ܚܪܺܬ݂ܳܐ ܕܬܶܬܩܰܪܰܒ ܠܶܗ<EOS>ܟܰܕ ܠܰܘ ܟܺܐܢܰܐ ܗ̱ܘ ܟܐܺܝܢ ܕܰܡܢܰܓܶܕ ܠܰܕܩܳܢܶܐ ܠܶܗ<EOS>ܠܰܘ ܠܰܐ̱ܚܪܺܢܳܐ ܐܶܠܳܐ ܠܕܺܝܠܶܗ ܡܿܳܚܶܐ ܟܽܠ ܝܽܘܡ<EOS>ܢܶܥܪܽܘܩ ܡܳܕܝܢ ܡܶܢ ܩܶܢܝܳܢܳܐ ܕܟܽܠܶܗ ܢܶܓܕܰܐ ܗ̱ܘ<EOS>ܒܪܺܝܟ ܕܰܒܚܽܘܒܶܗ ܛܪܰܕ ܠܰܚܣܳܡܳܐ ܡܶܢ ܫܰܪܺܝܪ̈ܶܐ<EOS>ܫܠܶܡ ܡܺܐܡܪܳܐ ܩܰܕܡܳܝܳܐ ܕܥܰܠ ܝܰܘܣܶܦ<EOS>