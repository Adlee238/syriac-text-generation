ܥܲܠ ܥܲܬܿܝܼܪܵܐ ܘܠܵܥܵܙܵܪ<EOS>ܡܐܡܪܐ ܕܥܣܪܝܢ ܘܬܡܢܝܐ<EOS>ܥܲܠ ܥܲܬܿܝܼܪܵܐ ܘܠܵܥܵܙܵܪ<EOS>ܨܠܸܡ ܦܸܠܐܬܼܵܐ ܨܵܪ ܦܵܪܘܿܩܲܢ ܒܕܲܦܵܐ ܕܡܸܠܵܘ̈ܗܝ<EOS>ܘܲܩܒܲܥ ܐܸܢܹܝܢ ܒܓܼܵܘ ܦܵܠܵܛܝܼܢ ܕܟܼܵܪܘܿܙܘܼܬܹܗ<EOS>ܐܲܝܟ ܕܲܠܝܘܼܩܢܵܐ ܪܲܟܸܿܒܼ ܐܸܢܹܝܢ ܠܡܸܠܲܝ̈ ܦܘܼܡܹܗ<EOS>ܘܟܲܢܝܼ ܐܸܢܹܝܢ ܒܫܸܡ ܣܘܼܥܪ݁ܵܢܹܐ ܐܲܝܟ ܗܵܘ̇ ܕܲܗ̤ܘܲܝ̈<EOS>ܚܲܬܿܝܼܬܼܵܐܝܼܐܬܼ ܦܲܚܸܡ ܡܸܠܹ̈ܐ ܠܘܼܒܩܲܠ ܡܸܠܹ̈ܐ<EOS>ܘܐܲܪܡܝܼ ܥܠܲܝܗܹܝܢ ܛܲܒܼܥܵܐ ܕܡܲܬܼܠܹ̈ܐ ܕܠܵܐ ܢܸܬܼܒܲܣ̈ܝܵܢ<EOS>ܒܟܼܠ ܐܸܣܟܹܿܡܝܼ̈ܢ ܕܲܡܝܼ ܐܸܢܹܝܢ ܒܗܵܘ̇ ܡ̇ܐ ܕܲܗܘ̤ܵܐ<EOS>ܘܟܲܣܝܼ ܐܸܢܹܝܢ ܒܢܲܚܬܵܐ ܦܲܐܝܵܐ ܕܫܸܡ ܦܸܠ̈ܐܬܼܵܐ<EOS>ܒܫܸܡ ܦܸܠ̈ܐܬܼܵܐ ܟܲܣܝܹܗ ܠܚܲܝܠܵܐ ܕܲܟܼܣܸܐ ܒܡܸܠܵܘ̈ܗܝ<EOS>ܕܠܵܐ ܢܸܬܼܒܲܣ̈ܝܵܢ ܡ̣ܢ ܬܲܪܥܝܼܬܼܵܐ ܕܪ̈ܲܦܝܲܝ ܢܲܦܫܵܐ<EOS>ܒܦܲܩܝܼܘܼܬܼ ܢܲܦܫܵܐ ܕܪ̈ܲܦܝܲܝ ܢܲܦܫܵܐ ܡܸܬܼܒܲܩܸܐ ܗ̄ܘ̣ܵܐ<EOS>ܟܲܕܼ ܨܵܐܲܪ ܗ̄ܘ̣ܵܐ ܨܠܸܡ ܣܘܼܥܪ̈ܵܢܹܐ ܕܛܵܒܹ̈ܐ ܘܒܼܝܼܫܹ̈ܐ<EOS>ܠܛܵܒܹ̈ܐ ܘܒܼܝܼܫܹ̈ܐ ܚܵܘܝܼ ܫܘܼܦܪܵܐ ܕܦܲܐܝܘܼܬܼ ܡܸܠܵܘ̈ܗܝ<EOS>ܘܚܲܬܼܚܸܬܼ ܐܸܢܘܿܢ ܠܡܸܫܡܲܥ ܡܸܠܹ̈ܐ ܕܡܲܠ̈ܝܵܢ ܬܲܗܪܵܐ<EOS>ܬܲܗܪܵܐ ܪܲܒܵܐ ܟܣܸܐ ܗ̄ܘ̣ܵܐ ܒܡܸܠܹ̈ܐ ܕܟܼܵܪܘܿܙܘܼܬܹܗ<EOS>ܘܡܸܬܼܚܲܘ̈ܝܵܢ ܗ̣̄ܘܲܝ̈ ܘܠܵܐ ܡܸܬܼܚܲܙ̈ܝܵܢ ܚܲܬܿܝܼܬܼܵܐܝܼܬܼ<EOS>ܡܸܬܼܚܲܙ̈ܝܵܢ ܗ̣̄ܘܲܝ̈ ܐܲܝܟ ܗܵܘ̇ ܕܲܗ̤ܘܲܝ̈ ܒܝܲܕܼ ܣܘܼܥܪ̈ܵܢܹܐ<EOS>ܘܠܵܐ ܡܸܬܼܚܲܙ̈ܝܵܢ ܒܲܕܼܪܲܚܝܼܩ ܗ̄ܘ̣ܵܐ ܥܒܼܵܕܼܵܐ ܕܲܒܼܗܹܝܢ<EOS>ܥܒܼܵܕܼܵܐ ܓܵܡܲ݁ܪ ܠܚܲܣܝܼܪܘܼܬܼܵܐ ܕܲܒܼܝܲܕܼ ܡܸܠܹ̈ܐ<EOS>ܘܐܵܝܟ ܕܲܒܼܢܘܼܗܪܵܐ ܡܚܵܘܸܐ ܫܘܼܦܪܵܐ ܕܫܲܦܝܼܪ̈ܵܬܼܵܐ<EOS>ܫܲܦܝܼܪ̈ܵܬܼܵܐ ܡܲܠ̈ܝܵܢ ܡܸܠܹ̈ܐ ܕܟܼܵܪܘܿܙܘܼܬܼܵܐ<EOS>ܘܐܲܝܟ ܕܲܒܼܓܲܙܵܐ ܡܣܲܬܲܪ ܚܲܝܠܵܐ ܕܦܸܬܼܓܼܵܡܲܝ̈ܗܹܝܢ<EOS>ܚܲܝܠܵܐ ܪܲܒܵܐ ܟܣܸܐ ܒܲܒܼܥܵܬܼܵܐ ܠܐܲܝܢܵܐ ܕܒܼܵܥܹ̇ܐ<EOS>ܘܐܸܠܵܐ ܒܵܥܹ̇ܐ ܒܪܸܚܡܲܬܼ ܚܘܼܒܵܐ ܠܵܐ ܡܸܫܟܲܚ ܠܹܗ<EOS>ܪܸܚܡܲܬܼ ܚܘܼܒܵܐ ܩܪܵܬܲܢܝܼ ܕܐܸܩܪܸܐ ܒܣܸܦܪܹܗ ܕܡ̇ܪܲܢ<EOS>ܘܡ̣ܢ ܩܸܪܝܵܢܵܐ ܢܲܓܼܕܲܢܝ ܡܲܬܼܠܵܐ ܨܹܝܕܼ ܣܘܼܟܵܠܵܐ<EOS>ܗܘ̤ ܩܸܪܝܵܢܵܐ ܓܲܪܓܲܢܝ ܕܐܸܒܼܥܸܐ ܒܥܵܬܼܵܐ ܕܡܸܠܹ̈ܐ<EOS>ܘܡ̣ܢ ܨܹܝܕܼ ܡܸܠܹ̈ܐ ܢܦܲܠ̣ ܠܝܼ ܗܸܪܓܵܐ ܕܟܲܣܝܘܼܬܼ ܡܸܠܹ̈ܐ<EOS>ܟܲܣܝܼܘܼܬܼ ܡܸܠܹ̈ܐ ܚܙܹ̇ܝܬܼ ܕܲܡܟܲܣܝܵܐ ܒܢܲܚܬܵܐ ܕܡܸܠܹ̈ܐ<EOS>ܘܓܼܪܓܿܢܝ ܪܸܥܝܵܢܝ ܠܡܸܓܼܠܵܐ ܡܸܠܹ̈ܐ ܕܒܲܐܦܲܝ̈ ܡܸܠܹ̈ܐ<EOS>ܠܓܼܵܘ ܡ̣ܢ ܬܲܪܥܵܐ ܕܲܟܼܬܼܝܼ̈ܒܼܵܬܼܵܐ ܥܸܠܹ̇ܬܼ ܩܵܡܹ̇ܬܼ<EOS>ܘܐܲܝܟ ܕܲܠܝܘܼܩܢܵܐ ܚܙܹ̇ܝܬܼ ܐܵܬܼ̈ܘܵܬܼܵܐ ܕܝܘܼܩܢܵܐ ܕܲܒܼܥܹ̇ܝܬܼ<EOS>ܒܚܘܼܩܵܐ ܦܲܐܝܵܐ ܕܲܒܼܦܸܠ̈ܐܵܬܼܵܐ ܒܥܹ̇ܝܬܼ ܕܐܸܬܼܒܲܩܸܐ<EOS>ܕܡܸܛܠ ܡܵܢܵܐ ܫܸܡ ܦܸܠ̈ܐܵܬܼܵܐ ܥܲܠ ܐܵܬܼ̈ܘܵܬܼܵܐ<EOS>ܫܸܡ ܦܵܠ̈ܐܵܬܼܵܐ ܚܙܹ̇ܝܬܼ ܟܲܕܼ ܪܵܗܹ̇ܛ ܒܹܝܬܼ ܐܵܬܼ̈ܘܵܬܼܵܐ<EOS>ܘܲܨܒܹ̇ܝܬܼ ܕܐܸܕܲܥ ܥܲܡ ܫܘܼܡ̇ܗܵܐ ܐܵܦ ܣܘܼܟܵܠܵܐ<EOS>ܬܪܹܝܢ ܦܲܪ̈ܨܘܿܦܹܐ ܚܙܹ̇ܝܬܼ ܟܲܕܼ ܨܝܪܝܼܢ ܒܣܲܡܵܐ ܕܡܸܠܹ̈ܐ<EOS>ܘܟܲܕܼ ܕܵܡܹ̇ܝܢ ܗ̄ܘ̣ܵܘ ܠܵܐ ܕܵܡܹ̇ܝܢ ܗ̄ܘ̣ܵܘ ܝܘܼܩܢܵܐ ܠܝܘܼܩܢܵܐ<EOS>ܫܸܡ ܥܲܬܿܝܼܪܵܐ ܘܫܸܡ ܡܸܣܟܹܿܢܵܐ ܪܫܝܼܡ ܗ̄ܘ̣ܵܐ ܥܠܲܝܗܘܿܢ<EOS>ܘܲܦܣܝܼܫܝܼܢ ܗ̄ܘ̣ܵܘ ܒܲܫܡܵܗܲܝ̈ܗܘܿܢ ܘܣܘܼܥܪ̈ܵܢܲܝܗܘܿܢ<EOS>ܫܸܡ ܥܲܬܿܝܼܪܵܐ ܪܫܝܼܡ ܗ̄ܘ̣ܵܐ ܠܘܼܩܕܵܡܼ ܒܪܹܫ ܣܘܼܪܓܵܕܼܵܐ<EOS>ܘܲܒܼܫܘܼܠܵܡܹܗ ܫܸܡ ܡܸܣܟܹܿܝܢܵܐ ܕܡܸܣܟܹܿܝܢ ܘܲܨܪܝܼܟ<EOS>ܒܦܲܐܝܘܼܬܼ ܢܲܚ̈ܬܹܿܐ ܨܝܼܪ ܗ̄ܘ̣ܵܐ ܝܘܼܩܢܹܗ ܕܲܩܬܸܐ ܥܘܼܬܼܪܵܐ<EOS>ܘܲܕܼܡܸܣܟܹܿܢܵܐ ܒܐܸܣܟܹܿܝܡ ܒܵܝ̇ܫܵܐ ܕܲܟܼܒܼܝܼܢ ܪ̈ܘܼܩܥܹܐ<EOS>ܦܠܸܐ ܗ̄ܘ̣ܵܐ ܚܸܙܘܵܐ ܕܲܒܼܨܘܼܪ̈ܵܬܹܗ ܕܠܵܐ ܫܲܦܝܼܪܵܐ<EOS>ܘܲܫܟܼܝܼܪܵܐ ܗ̄ܘ̣ܵܬܼ ܚܙܵܬܼܵܐ ܕܐܲܦܵܘ̈ܗܝ ܕܫܲܦܝܼܪ ܢܲܦܫܵܐ<EOS>ܢܲܗܝܼܪܝܼܢ ܗ̄ܘ̣ܵܘ ܙܢܲܝ̈ ܣܲܡܡܵܢܹ̈ܐ ܕܝܘܼܩܢܹܗ ܕܣܲܢܝܵܐ<EOS>ܘܚܸܫܘܿܟܼܝܼܢ ܗ̄ܘ̣ܵܘ ܡ̣ܢ ܚܸܫܘܿܟܼܵܐ ܕܗܵܘ̇ ܫܲܦܝܼܪܵܐ<EOS>ܐܘܿ ܬܸܕܼܡܘܼܪܬܵܐ ܕܒܲܬܼܪܹܝܢ ܝܘܼܩܢܹ̈ܐ ܡܸܬܼܚܲܙܝܵܐ ܗ̄ܘ̣ܵܐ<EOS>ܕܫܲܦܝܼܪܝܼܢ ܗ̄ܘ̣ܵܘ ܘܠܵܐ ܫܲܦܝܼܪܝܼܢ ܫܲܪܝܼܪܵܐܝܼܬܼ<EOS>ܠܵܐ ܫܲܦܝܼܪ ܗ̄ܘ̣ܵܐ ܗܵܘ̇ ܥܲܬܿܝܼܪܵܐ ܐܲܝܟ ܡ̇ܐ ܕܫܲܦܝܼܪ<EOS>ܘܠܵܐ ܡܫܲܟܲܪ ܗ̄ܘ̣ܵܐ ܗܵܘ̇ ܡܸܣܟܹܿܢܵܐ ܠܦܘܼܬܼ ܣܲܢܝܘܼܬܹܗ<EOS>ܒܲܪܵܢܵܐܝܼܬܼ ܣܢܸܐ ܗ̄ܘ̣ܵܐ ܚܸܙܘܵܐ ܕܡܲܟܿܝܼܟ ܢܲܦܫܵܐ<EOS>ܘܓܼܵܘܘܵܢܵܐܝܼܬܼ ܣܢܸܐ ܗ̄ܘ̣ܵܐ ܘܲܫܟܼܝܼܪ ܚܬܼܝܼܪ ܪܸܥܝܵܢܵܐ<EOS>ܒܢܲܦܫܹܗ ܣܢܸܐ ܗ̄ܘ̣ܵܐ ܣܲܢܝܵܐ ܕܲܣܢܸܐ ܟܠܹܗ ܒܟܼܠܹܗ<EOS>ܘܲܒܼܪܸܥܝܵܢܹܗ ܦܠܸܐ ܗ̄ܘ̣ܵܐ ܘܲܪܓܼܝܼܓܼ ܫܲܦܝܼܪ ܟܠܹܗ<EOS>ܫܘܼܦܪܵܐ ܕܲܠܒܲܪ ܒܵܣܲ݁ܪ ܗ̄ܘ̣ܵܐ ܠܹܗ ܠܣܵܢܹ̇ܐ ܢܲܦܫܵܐ<EOS>ܘܣܲܢܝܘܼܬܼ ܦܲܓܼܪܵܐ ܡܩܲܠܣܵܐ ܗ̄ܘ̣ܵܬܼ ܠܹܗ ܠܫܲܦܝܼܪ ܢܲܦܫܵܐ<EOS>ܒܦܲܓܼܪܹܗ ܣܢܸܐ ܗ̄ܘ̣ܵܐ ܗܵܘ̇ ܡܸܣܟܹܿܢܵܐ ܣܢܸܐ ܨܘܼܪ̈ܵܬܼܵܐ<EOS>ܘܲܒܼܪܸܥܝܵܢܹܗ ܢܕܝܼܕܼ ܘܲܡܫܲܟܲܪ ܦܠܸܐ ܗܲܕܵܡܹ̈ܐ<EOS>ܥܲܠ ܗܲܕܵܡ̇ܘ̈ܗܝ ܡܸܬܼܚܲܙܝܵܐ ܗ̣̄ܘܵܬܼ ܦܲܐܝܘܼܬܼ ܫܘܼܦܪܵܐ<EOS>ܘܲܒܼܓܼܵܘ ܢܲܦܫܹܗ ܚܙܵܬܼܵܐ ܕܣܲܢܝܵܐ ܡ̣ܢ ܟܠ ܕܲܣܢܸܐ<EOS>ܒܢܲܚ̈ܬܹܿܐ ܕܒܼܘܼܨܵܐ ܡܸܬܓܲܠܸܐ ܗ̄ܘ̣ܵܐ ܣܢܸܐ ܪܸܥܝܵܢܵܐ<EOS>ܘܲܒܼܦܘܼܢܵܩܹ̈ܐ ܕܠܵܐ ܡܸܢܝܵܢܵܐ ܡܸܬܼܦܲܪܦܲܥ ܗ̄ܘ̣ܵܐ<EOS>ܦܠܹܝܢ ܗ̄ܘ̣ܵܘ ܢܲܚܬܵܘ̈ܗܝ ܘܲܪܓܼܝܼܓܼܝܼܢ ܗ̄ܘ̣ܵܘ ܐܵܦ ܬܘܼܩܵܢܵܘ̈ܗܝ<EOS>ܘܠܵܐ ܣܵܒܲܥ̇ ܗ̄ܘ̣ܵܐ ܠܡܸܬܼܦܲܢܵܩܘܼ ܒܪܲܒܿܘܼܬܿ ܛܘܼܒܼܵܘ̈ܗܝ<EOS>ܣܒܼܝܼܣ ܗ̄ܘ̣ܵܐ ܥܘܼܬܼܪܹܗ ܘܲܡܫܲܪܬܿܝܚ ܗ̄ܘ̣ܵܐ ܡ̇ܘܙܿܢ ܚܲܝܵܘ̈ܗܝ<EOS>ܘܠܲܝܬܿ ܗ̄ܘ̣ܵܐ ܐܲܬܼܪܵܐ ܒܹܝܬܼ ܦܘܼܢܵܩܹ̈ܐ ܘܲܠܦܘܼܢܵܩܹ̈ܐ<EOS>ܣܲܓܿܝܼܵܐܝܼܬܼ ܟܫܹܝܢ ܗ̄ܘ̣ܵܘ ܛܘܼܒܹ̈ܐ ܠܥܸܠ ܡ̣ܢ ܛܘܼܒܹ̈ܐ<EOS>ܘܠܵܐ ܥܵܢ̇ܕܿܝܼܢ ܗ̄ܘ̣ܵܘ ܙܢܲܝ̈ ܬܘܼܩܵܢܹ̈ܐ ܡ̣ܢ ܕܘܼܟܲܬܼܗܘܿܢ<EOS>ܒܟܼܠ ܬܘܼܩܵܢܝܼ̈ܢ ܡܸܬܼܒܲܣܲܡ ܗ̄ܘ̣ܵܐ ܗܵܘ̇ ܒܲܣܵܡܵܐ<EOS>ܘܲܟܼܡܵܐ ܕܒܼܵܣܹ̇ܡ ܬܘܼܒܼ ܡܸܬܼܝܲܐܲܒܼ ܕܬܼܵܘ ܢܸܬܼܒܲܣܲܡ<EOS>ܠܵܐ ܦܵܛܲ݁ܪ ܗ̄ܘ̣ܵܐ ܙܢܵܐ ܕܒܼܘܼܣܵܡܵܐ ܡ̣ܢ ܦܵܬܼܘܿܪܹܗ<EOS>ܕܥܲܕܼ ܦܵܛܲ݁ܪ ܗ̄ܘ̣ܵܐ ܗܵܘ̇ ܩܲܕܼܡ̇ܝܵܐ ܩܲܕܼܡܹܗ ܐ̄ܚܪܹܢܵܐ<EOS>ܐܲܝܟ ܥܲܕܼܥܹܕܼܵܐ ܥܒܼܝܼܕܼ ܗ̄ܘ̣ܵܐ ܒܲܝܬܹܿܗ ܕܐܵܣܘܿܛ ܢܲܦܫܵܐ<EOS>ܘܒܲܕܼܡܘܼܬܼ ܪܲܥܡܵܐ ܛܵܟ ܪܵܥܹ̇ܡ ܗ̄ܘ̣ܵܐ ܩܵܠ ܚܲܕ̈ܘܵܬܼܵܐ<EOS>ܒܩܵܠ ܚܲܕܼ̈ܘܵܬܹܗ ܡܸܫܬܿܢܲܩ ܗ̄ܘ̣ܵܐ ܗܵܘ̇ ܡܸܣܟܹܿܢܵܐ<EOS>ܘܲܡܪܲܟܸܿܒܼ ܗ̄ܘ̣ܵܐ ܩܵܠܹ̈ܐ ܕܐܸܒܼܠܵܐ ܥܲܠ ܥܵܩܵܬܹ̈ܗ<EOS>ܠܦܘܼܬܼ ܚܲܕܼ̈ܘܵܬܹܗ ܕܗܵܘ̇ ܚܲܕܵܝܵܐ ܡܥܵܩ ܗ̄ܘ̣ܵܐ ܡܥܵܩܵܐ<EOS>ܘܐܲܝܟ ܡܸܢܝܵܢܵܐ ܕܲܙܡܝܼܪ݁ܵܬܹܗ ܐܵܦ ܐܘܼܠܝܵܬܹ̈ܗ<EOS>ܗܵܘ̇ ܙܵܡܲܪ ܗ̄ܘ̣ܵܐ ܘܗܵܘ̇ ܒܵܟܹ̇ܐ ܗ̄ܘ̣ܵܐ ܡܲܪܝܼܪܵܐܝܼܬܼ<EOS>ܘܡܲܢ ܠܵܐ ܢܸܬܼܡܲܗ ܒܚܲܕܘܲܬܼ ܢܲܦܫܵܐ ܘܟܲܪܝܘܼܬܼ ܢܲܦܫܵܐ<EOS>ܚܲܕܼ ܪܵܩܹܕܼ ܗ̄ܘ̣ܵܐ ܘܚܲܕܼ ܡܲܪܩܸܕܼ ܗ̄ܘ̣ܵܐ ܐܲܝܟ ܕܥܲܠ ܡܝܼܬܼܵܐ<EOS>ܘܡܲܢ ܠܵܐ ܢܸܬܼܘܲܪ ܥܲܠ ܣܘܼܥܪ݁ܵܢܹܐ ܕܠܵܐ ܟܹܐܢܝܼܢ ܗ̄ܘ̣ܵܘ<EOS>ܚܲܕܼ ܡܲܥܘܸܠ ܗ̄ܘ̣ܵܐ ܘܚܲܕܼ ܡܲܥܡܸܠ ܗ̄ܘ̣ܵܐ ܢܲܦܫܹܗ ܒܟܹܐܢܘܼ<EOS>ܘܡܲܢ ܠܵܐ ܢܹܐܡܲܪ ܕܠܵܐ ܟܹܐܢܝܼܢ ܗ̄ܘ̣ܵܘ ܦܘܼܪ̈ܥܵܢܲܝܗܘܿܢ<EOS>ܠܵܐ ܟܹܐܢܵܐܝܼܬܼ ܡܸܬܓܲܠܸܐ ܗ̄ܘ̣ܵܐ ܗܵܘ̇ ܚܲܪܡ̇ܢܵܐ<EOS>ܘܠܵܐ ܙܵܕܼܩܵܐܝܼܬܼ ܡܸܫܬܲܢܲܩ ܗ̄ܘ̣ܵܐ ܗܵܘ̇ ܡܲܟܿܝܼܟܼܵܐ<EOS>ܠܵܐ ܫܲܘܝܘܼܬܼܵܐ ܡܸܬܼܚܲܙܝܵܐ ܗ̄ܘ̣ܵܬܼ ܒܐܸܣܟܹܿܡܲܝ̈ܗܘܿܢ<EOS>ܘܕܲܠܩܘܼܒܼܠܵܐܝܼܬܼ ܡܸܬܼܒܲܣܡܝܼܢ ܗ̄ܘ̣ܵܘ ܘܡܸܫܬܲܢܩܝܼܢ ܗ̄ܘ̣ܵܘ<EOS>ܠܵܐ ܫܵܘܹ̇ܐ ܗ̄ܘ̣ܵܐ ܗܵܘ̇ ܚܲܪܡ̇ܢܵܐ ܠܗܵܘ̇ ܒܘܼܣܵܡܵܐ<EOS>ܘܠܵܐ ܙܵܕܹܩ ܗ̄ܘ̣ܵܐ ܗܵܘ̇ ܫܘܼܢܵܩܵܐ ܠܗܵܘ̇ ܡܲܟܿܝܼܟܼܵܐ<EOS>ܙܲܒܼܢܵܐ ܒܝܼܫܵܐ ܫܲܚܠܸܦ ܙܲܒܼܢܵܐ ܕܛܵܒܹ̈ܐ ܘܒܼܝܼܫܹ̈ܐ<EOS>ܘܲܠܚܲܕܼ ܝܲܩܲܪ ܘܲܠܚܲܕܼ ܨܲܥܲܪ ܒܲܕܼܠܵܐ ܦܲܐ̈ܝܵܢ<EOS>ܒܠܵܐ ܦܲܐܝܘܼܬܼܵܐ ܡܸܫܬܲܢܲܩ ܗ̄ܘ̣ܵܐ ܪܵܚܹ̇ܡ ܩܘܼܫܬܵܐ<EOS>ܘܲܒܼܫܒܼܝܼ̈ܚܵܬܼܵܐ ܡܸܬܼܦܲܢܢܲܩ ܗ̄ܘ̣ܵܐ ܪܵܚܹ̇ܡ ܙܹܐܦܵܐ<EOS>ܒܛܘܼܒܹ̈ܐ ܛܵܒܹ̈ܐ ܫܪܸܐ ܗ̄ܘ̣ܵܐ ܟܠܚܘܿܡ ܓܠܝܼܙ ܡ̣ܢ ܪ̈ܲܚܡܹܐ<EOS>ܘܠܵܐ ܚܵܐܹ̇ܝܢ ܗ̄ܘ̣ܵܐ ܠܗܵܘ̇ ܡܸܣܟܹܿܢܵܐ ܕܲܪܡܸܐ ܒܬܲܪܥܹܗ<EOS>ܒܬܲܪܥܹܗ ܕܚܲܪܡ̇ܐ ܗ̄ܘ̣ܵܐ ܪܚܘܼܡܵܐ ܕܡܸܣܟܹܿܝܢ ܒܲܫܡܹܗ<EOS>ܘܡܸܬܼܝܲܐܲܒܼ ܗ̄ܘ̣ܵܐ ܘܠܵܐ ܐ̄ܢܵܫ ܡܲܪܘܲܚ ܠܲܣܢܝܼܩܘܼܬܹܗ<EOS>ܣܢܝܼܩ ܗ̄ܘ̣ܵܐ ܘܲܨܪܝܼܟ ܗ̄ܘ̣ܵܐ ܡ̣ܢ ܟܠ ܛܵܒܼ̈ܢ<EOS>ܘܲܥܦܝܼܦܵܐ ܗ̣̄ܘܵܬܼ ܡܸܣܟܹܿܢܘܼܬܹܗ ܘܲܟܼܪܝܼܗܘܼܬܹܗ<EOS>ܒܲܬܼܪܹܝܢ ܟܹܐܒܼܝܼ̈ܢ ܕܥܲܣܩܝܼܢ ܣܲܓܿܝܼ ܡܸܬܼܢܵܘܲܠ ܗ̄ܘ̣ܵܐ<EOS>ܒܡܸܣܟܹܿܢܘܼܬܼܵܐ ܡܡܲܟܿܟܲܬܼ ܐ̄ܢܵܫܵܐ ܘܫܘܼܚܢܹ̈ܐ ܣܢܲܝ̈ܝܵܐ<EOS>ܫܘܼܚܢܹ̈ܐ ܣܢܲܝܵ̈ܐ ܡܠܸܐ ܗ̄ܘ̣ܵܐ ܘܲܣܒܼܝܼܣ ܟܠܹܗ ܒܟܼܠܹܗ<EOS>ܘܠܲܝܬܿ ܗ̄ܘ̣ܵܐ ܕܘܼܟܿܬܼܵܐ ܕܲܚܠܝܼܡܵܐ ܗ̄ܘ̣ܵܐ ܡ̣ܢ ܟܘܼ̈ܬܼܡ̇ܬܼܵܐ<EOS>ܢܸܒܼܥܵܐ ܕܫܘܼܚܢܹ̈ܐ ܥܒܼܝܼܕܼ ܗ̄ܘ̣ܵܐ ܓܘܼܫܡܹܗ ܕܚܝܼܨ ܪܸܥܝܵܢܵܐ<EOS>ܘܪܵܕܹܐ ܡܸܢܹܗ ܪܸܗܠܵܐ ܣܲܢܝܵܐ ܕܕܼܵܠܲܚ ܢܲܦܫܵܐ<EOS>ܬܲܦܹ̈ܐ ܕܪܸܗܠܵܐ ܡܸܫܬܲܦܥܝܼܢ ܗ̄ܘ̣ܘ ܡ̣ܢ ܗܲܕܵܡܵܘ̈ܗܝ<EOS>ܘܕܲܠܲܚ ܗ̄ܘ̣ܵܐ ܠܹܗ ܪܹܚ ܣܲܪܝܘܼܬܼܵܐ ܕܪܵܕܹܐ ܡܸܢܹܗ<EOS>ܟܲܠ̈ܒܹܿܐ ܝܲܥܥܢܹ̈ܐ ܫܵܬܹ̇ܝܢ ܗ̄ܘ̣ܵܘ ܠܹܗ ܠܪܸܗܠܵܐ ܕܦܲܓܼܪܹܗ<EOS>ܘܡܸܬܿܬܲܪܣܹܝܢ ܗ̄ܘ̣ܵܘ ܡ̣ܢ ܒܘܼܣܵܡܵܐ ܕܲܚܒܼܵܪ̈ܵܬܹܗ<EOS>ܠܪܹܝܚ ܣܲܪܝܘܼܬܹܗ ܡܸܬܼܡܲܢܥܝܼܢ ܗ̄ܘ̣ܵܘ ܝܲܥܢܲܝ̈ ܢܲܦܫܵܐ<EOS>ܘܣܵܥ̇ܪܝܼܢ ܗ̄ܘ̣ܵܘ ܠܹܗ ܘܡܸܣܬܲܥܪܝܼܢ ܗ̄ܘ̣ܵܘ ܡ̣ܢ ܫܘܼ̈ܡ̇ܬܹܗ<EOS>ܐܘܿ ܠܒܲܪܢܵܫܵܐ ܕܟܲܕܼ ܒܲܪܢܵܫܵܐ ܗ̄ܘ̣ ܒܲܦܓܲܪ ܘܲܒܼܪܘܼܚ<EOS>ܥܒܼܝܼܕܼ ܢܘܼܟܼܪܵܝܵܐ ܠܣܵܥܘܿܪܘܼܬܼܵܐ ܕܲܒܼܢܲܝ̈ܢܵܫܵܐ<EOS>ܐܘܿ ܠܦܲܓܼܪܵܢܵܐ ܕܲܢܕܲܝܼܕܼ ܦܲܓܼܪܹܗ ܥܲܠ ܦܲܓܪ̈ܵܢܹܐ<EOS>ܘܥܵܪܩܵܐ ܡܸܢܹܗ ܚܙܵܬܼܵܐ ܕܥܲܝܼܢܹ̈ܐ ܕܲܒܼܢܲܝ̈ ܓܸܢܣܹܗ<EOS>ܐܘܿ ܠܗܵܝ̇ ܢܲܦܫܵܐ ܕܫܲܪܝܵܐ ܢܲܦܫܵܗ̄ ܒܦܲܓܼܪܵܐ ܡܝܼܬܼܵܐ<EOS>ܘܲܡܕܲܝܪܵܐ ܒܹܗ ܕܠܵܐ ܚܲܝܘܼܬܼܵܐ ܕܲܒܼܗܲܕܵܡܹ̈ܐ<EOS>ܐܘܿ ܠܗܲܕܵܡܹ̈ܐ ܕܟܲܕܿ ܐܝܼܬܲܝܗܘܿܢ ܠܵܐ ܐܝܼܬܲܝܗܘܿܢ<EOS>ܘܲܡܙܲܝܼܥܵܐ ܠܗܘܿܢ ܢܲܦܫܵܐ ܒܚܲܝܹ̈ܐ ܕܠܵܐ ܚܲܝܘܼܬܼܵܐ<EOS>ܐܘܿ ܠܗܵܝ̇ ܢܲܦܫܵܐ ܕܲܟܼܡܵܐ ܛܥܸܢܲܬ̤ ܝܘܼܩܪܹܗ ܕܓܼܘܼܫܡܵܐ<EOS>ܘܠܵܐ ܐܸܬܼܪܲܦܝܲܬ̤ ܒܗܵܘ̇ ܬܲܟܼܬܿܘܼܫܵܐ ܥܡܝܼܠܵܐ ܘܩܲܫܝܵܐ<EOS>ܥܡܝܼܠ ܗ̄ܘ̣ܵܐ ܘܲܩܫܸܐ ܗܵܘ̇ ܐܵܓܼܘܢܵܐ ܕܣܲܝܒܲܪ ܟܹܐܢܵܐ<EOS>ܘܠܲܝܬܿ ܗ̄ܘ̣ܵܐ ܦܸܚܡܵܐ ܠܗܵܘ̇ ܚܘܼܡܣܵܢܵܐ ܕܗܵܝ̇ ܬܲܪܥܝܼܬܼܵܐ<EOS>ܡܲܢ̣ܘܼ ܡܸܡܬܼܘܿܡ ܚܙ̣ܵܐ ܐܵܓܼܘܿܢܵܐ ܕܲܥܡܝܼܠ ܗܵܟܲܢ<EOS>ܘܡܲܢ ܐܸܬܼܒܲܩܝܼ ܒܐܵܓܼܘܿܢܸܣܛܵܐ ܕܕܼܵܡܹ̇ܐ ܠܗܵܢܵܐ<EOS>ܡܲܢ̣ܘܼ ܕܐܲܩܪܸܒܼ ܩܪܵܒܼܵܐ ܒܦܲܓܼܪܵܐܬ ܟܲܕܼ ܠܲܝܬܿ ܦܲܓܼܪܵܐ<EOS>ܘܡܲܢ̣ܘܼ ܕܐܸܚܲܕܼ ܕܲܪܵܐ ܒܪܸ̈ܓܼܫܹܐ ܒܸܠܥܵܕܼ ܪ̈ܓܼܫܹܐ<EOS>ܠܲܝܬܼ ܗ̄ܘ̣ܵܐ ܪܸ̈ܓܼܫܹܐ ܐܵܚܕܲܝ̈ ܕܲܪܵܐ ܠܗܵܘ̇ ܕܲܪܵܪܵܐ<EOS>ܒܲܕܼܡܲܫܝܼܢ ܗ̄ܘ̣ܵܘ ܡ̣ܢ ܚܘܼܒܵܠܵܐ ܕܥܲܣܒܘܼܬܼ ܟܹܐܒܵܐ<EOS>ܒܟܹܐܒܼܵܐ ܩܲܫܝܵܐ ܡܸܫܬܲܢܲܩ ܗ̄ܘ̣ܵܐ ܚܠܝܼܡ ܪܸܥܝܵܢܵܐ<EOS>ܘܟܲܕܼ ܚܵܐܹ̇ܫ ܗ̄ܘ̣ܵܐ ܠܵܐ ܚܵܐܹ̇ܫ ܗ̄ܘ̣ܵܐ ܒܝܲܕܼ ܚܘܼܡܣܵܢܵܐ<EOS>ܠܵܐ ܚܵܐܹ̇ܫ ܗ̄ܘ̣ܵܐ ܒܲܕܼܚܵܐܲܪ ܗ̄ܘ̣ܵܐ ܒܫܘܼܠܵܡ ܥܲܡܠܹܗ<EOS>ܘܛܵܒܼ ܚܵܐܹ̇ܿܫ ܗ̄ܘ̣ܵܐ ܡ̇ܐ ܕܡܸܬܼܒܲܩܸܐ ܒܚܘܼܒܵܠ ܦܲܓܼܪܹܗ<EOS>ܒܦܲܓܼܪܹܗ ܘܢܲܦܫܹܗ ܡܸܫܬܲܢܲܩ ܗ̄ܘ̣ܵܐ ܒܐܵܓܼܘܿܢ ܥܲܡܠܵܘ̈ܗܝ<EOS>ܦܲܓܼܪܹܗ ܒܟܹܐܒܼܵܐ ܘܢܲܦܫܹܗ ܒܚܲܫܵܐ ܕܡܲܐܝܼܢܘܼܬܼܵܐ<EOS>ܡܲܐܝܼܢܘܼܬܼܵܐ ܫܚܝܼܩܵܐ ܗ̣̄ܘܵܬܼ ܠܹܗ ܠܠܵܐ ܡܲܐܝܼܢܵܐ<EOS>ܟܲܕܼ ܚܵܙܹ̇ܐ ܗ̄ܘ̣ܵܐ ܙܢܲܝ̈ ܫܘܼܢܵܩܹܗ ܘܒܼܘܼܣܵܡ ܚܲܒܼܪܹܗ<EOS>ܒܪܲܒܿܘܼܬܼ ܛܘܼܒܼܵܘ̈ܗܝ ܕܗܵܘ̇ ܥܲܬܿܝܼܪܵܐ ܡܸܬܼܒܲܩܸܐ ܗ̄ܘ̣ܵܐ<EOS>ܘܡܸܬܼܝܲܐܲܒܼ ܗ̄ܘ̣ܵܐ ܘܠܵܐ ܐ̄ܢܵܫ ܡܲܪܘܲܚ ܠܲܨܪܝܼܟܼܘܼܬܹܗ<EOS>ܐܘܿ ܟܡܵܐ ܨܪܝܼܟ ܗ̄ܘ̣ܵܐ ܗܵܘ̇ ܠܵܐ ܨܪܝܼܟܼܵܐ ܕܲܨܪܝܼܟ ܒܲܫܡܹܗ<EOS>ܘܲܟܼܡܵܐ ܥܦܝܼܦ ܗ̄ܘ̣ܵܐ ܥܘܼܬܼܪܵܐ ܕܲܟܣܸܐ ܒܫܘܼܠܵܐ ܥܲܡܠܹܗ<EOS>ܐܘܿ ܟܡܵܐ ܡܢܝܼܚ ܗ̄ܘ̣ܵܐ ܗܵܘ̇ ܥܲܬܿܝܼܪܵܐ ܦܠܸܐ ܒܲܫܡܵܗܹ̈ܐ<EOS>ܘܲܟܼܡܵܐ ܥܦܝܼܦ ܗ̄ܘ̣ܵܐ ܗܵܘ̇ ܫܘܼܢܵܩܵܐ ܕܐܸܬܼܡܲܢܲܥ ܠܹܗ<EOS>ܐܘܿ ܟܡܵܐ ܚܪܸܡ ܗ̄ܘ̣ܵܐ ܗܵܘ̇ ܥܲܪܡ̇ܢܵܐ ܩܢܸܐ ܚܲܪܡܘܼܬܼܵܐ<EOS>ܕܡܸܬܼܒܲܩܸܐ ܗ̄ܘ̣ܵܐ ܒܗܵܘ̇ ܫܘܼܢܵܩܵܐ ܕܠܵܐ ܚܵܘܣܵܐ<EOS>ܐܘܿ ܟܡܵܐ ܛܪܘܼܢ ܗ̄ܘ̣ܵܐ ܘܲܩܫܸܐ ܠܸܒܹܿܗ ܡ̣ܢ ܛܲܪܵܢܵܐ<EOS>ܕܠܵܐ ܡܲܪܘܲܚ ܗ̄ܘ̣ܵܐ ܡ̣ܢ ܦܲܪ̈ܟܿܘܼܟܼܵܘܗܝ ܠܡܲܟܿܝܼܢ ܢܲܦܫܵܐ<EOS>ܐܘܿ ܟܡܵܐ ܒܗܝܼܠ ܗ̄ܘ̣ܵܐ ܐܵܦ ܡܲܟܿܝܼܟܼܵܐ ܒܡܲܝܼܟܼܘܼܬܹܗ<EOS>ܟܲܕܼ ܚܵܐܲܪ ܗ̄ܘ̣ܵܐ ܒܲܫܦܝܼܥܘܼܬܹܗ ܕܗܵܘ̇ ܦܘܼܪܦܵܥܵܐ<EOS>ܚܙܵܬܼܵܐ ܕܛܘܼܒܹ̈ܐ ܫܚܝܼܩܵܐ ܗ̄ܘ̣ܵܬܼ ܠܹܗ ܛܵܒܼ ܡ̣ܢ ܟܹܐܒܹܗ<EOS>ܘܲܥܦܝܼܦܵܐܝܼܬܼ ܡܸܫܬܿܢܲܩ ܗ̄ܘ̣ܵܐ ܘܲܡܕܲܡܲܥ ܗ̄ܘ̣ܵܐ<EOS>ܐܸܠܝܵܐ ܘܒܸܟܼܝܵܐ ܡܠܸܐ ܗ̄ܘ̣ܵܐ ܦܘܼܡܹܗ ܠܹܠܲܝ ܐܝܼܡܵܩ<EOS>ܘܡܸܬܿܬܿܢܲܚ ܗ̄ܘ̣ܵܐ ܠܩܵܠ ܚܲܘܼܘܵܬܹ̈ܗ ܕܗܵܘ̇ ܐܵܣܘܿܛܵܐ<EOS>ܟܡܵܐ ܕܐܵܣܘܿܛܵܐ ܡܸܬܼܦܲܢܲܩ ܗ̄ܘ̣ܵܐ ܒܲܪ̈ܓܼܝܼܓܼܵܬܼܵܐ<EOS>ܕܝܼܠܹܗ ܥܵܐܹ̇ܦ ܐܸܒܼܠܵܐ ܕܟܹܐܒܹܗ ܘܕܲܨܪܝܼܟܼܘܼܬܹܗ<EOS>ܟܡܵܐ ܕܚܲܪܡܵܝܵܐ ܡܸܬܼܩܲܫܸܐ ܗ̄ܘ̣ܵܐ ܒܲܛܪܘܼܢܘܼܬܹܗ<EOS>ܗܵܘ̇ ܡܲܣܓܸܿܐ ܗ̄ܘ̣ܵܐ ܘܡܸܬܼܡܲܟܲܟ ܗ̄ܘ̣ܵܐ ܒܲܨܥܝܼܪ̈ܵܬܼܵܐ<EOS>ܟܡܵܐ ܕܲܚܬܼܝܼܪܵܐ ܡܸܫܬܿܩܲܠ ܗ̄ܘ̣ܵܐ ܒܪܲܒܿܘܼܬܼ ܢܸܟܼܣܵܘ̈ܗܝ<EOS>ܡܲܟܿܝܼܟ ܢܲܦܫܵܐ ܡܸܬܿܬܲܚܬܸܿܐ ܗ̄ܘ̣ܵܐ ܠܡܸܚܙܵܐ ܫܸܦܠܹܗ<EOS>ܟܡܵܐ ܕܦܲܐܝܘܼܬܹܗ ܕܗܵܘ̇ ܠܵܐ ܦܲܐܝܵܐ ܡܸܬܼܪܲܒܼܝܵܐ ܗ̄ܘ̣ܵܬܼ<EOS>ܫܟܼܝܼܪܘܼܬܼ ܟܹܐܒܹܗ ܕܗܵܘ̇ ܫܲܦܝܼܪܵܐ ܡܸܬܼܥܲܫܵܢܵܐ ܗ̄ܘ̣ܵܬܼ<EOS>ܟܡܵܐ ܕܦܲܛܒܼܵܓܵܘ̈ܗܝ ܕܩܲܒܼܪܵܐ ܕܐܘܼܟܼܠܵܐ ܡܸܣܬܲܕܼܪܝܼܢ ܗ̄ܘ̣ܵܘ<EOS>ܨܪܝܼܟ ܡ̣ܢ ܐܘܼܟܼܠܵܐ ܙܢܲܝ̈ ܚܘܼܡܣܵܢܵܐ ܡܸܬܼܥܲܛܲܦ ܗ̄ܘ̣ܵܐ<EOS>ܟܡܵܐ ܕܲܠܝܲܥܢܵܐ ܙܢܲܝ̈ ܛܵܒܼܵܬܼ̈ܐ ܡܚܲܕܿܝܵܢ ܗ̣̄ܘܲܝ̈ ܠܹܗ<EOS>ܠܚܲܣܝܵܐ ܘܕܲܟܼܝܵܐ ܟܹܐܒܹܗ ܘܟܲܦܢܵܐ ܡܕܲܘܸܕܼ ܗ̄ܘ̣ܵܐ ܠܹܗ<EOS>ܐܘܿ ܠܐܵܓܼܘܿܢܵܐ ܕܲܟܼܡܵܐ ܫܚܝܼܩ ܗ̄ܘ̣ܵܐ ܐܵܓܲܘܿܢܸܣܛܹܗ<EOS>ܐܘܿ ܠܦܘܼܪܦܵܥܵܐ ܕܲܟܼܡܸܐ ܪܦܸܐ ܗ̄ܘ̣ܵܐ ܡܸܬܼܒܲܣܡܵܢܹܗ<EOS>ܐܘܿ ܠܟܼܘܼܪܗܵܢܵܐ ܕܲܟܼܡܵܐ ܚܠܝܼܡ ܗ̄ܘ̣ܵܐ ܗܵܘ̇ ܕܲܪܡܸܐ ܒܹܗ<EOS>ܐܘܿ ܠܚܘܼܠܡܵܢܵܐ ܕܲܟܼܡܵܐ ܟܪܝܼܡ ܗ̄ܘ̣ܵܐ ܗܵܘ̇ ܕܲܫܪܸܐ ܒܹܗ<EOS>ܐܘܿ ܠܲܚܙܵܬܼܵܐ ܕܲܬܼܪܹܝܢ ܝܘܼܩܢܹ̈ܐ ܕܚܲܕܼ ܠܘܼܩܒܲܠ ܚܲܕܼ<EOS>ܒܣܵܡܵܐ ܕܠܵܐ ܣܵܟ ܛܘܼܪܵܦܵܐ ܕܠܵܐ ܒܲܡܫܘܼܚܬܼܵܐ<EOS>ܕܠܵܐ ܣܲܒܼܥܘܼܬܼܵܐ ܡܸܬܼܒܲܣܲܡ ܗ̄ܘ̣ܵܐ ܗܵܘ̇ ܥܲܬܿܝܼܪܵܐ<EOS>ܘܲܕܼܠܵܐ ܟܲܝܠܵܐ ܡܸܫܬܲܢܲܩ ܗ̄ܘ̣ܵܐ ܗܵܘ̇ ܡܸܣܟܹܿܢܵܐ<EOS>ܒܠܵܐ ܫܲܘܝܘܼܗܹܝܢ ܡܸܬܼܒܲܩܸܐ ܗ̄ܘܹ̇ܝܬܼ ܕܲܟܼܡܵܐ ܦܪܝܼܫܵܐ<EOS>ܘܲܟܼܡܵܐ ܥܲܦܝܼܦ ܒܣܵܡܹܗ ܕܚܲܪܡ̇ܐ ܘܚܲܫܹܗ ܕܟܹܐܢܵܐ<EOS>ܒܣܵܡܵܐ ܘܚܲܫܵܐ ܚܙܹ̇ܝܬܼ ܕܲܠܚܝܼܛܝܼܢ ܒܝܲܕܼ ܬܘܼܪܓܵܡܵܐ<EOS>ܘܩܸܪܒܹܿܬܼ ܕܐܸܚܙܸܐ ܚܙܵܬܼܵܐ ܕܡܲܠܝܵܐ ܠܵܐ ܫܲܘܝܘܼܬܼܵܐ<EOS>ܠܵܐ ܫܲܘܝܘܼܬܼܵܐ ܥܨܵܬܲܢܝ ܕܐܸܒܼܥܹܐ ܒܥܵܬܼܵܐ ܕܡܸܠܹ̈ܐ<EOS>ܘܗܵܐ ܫܚܝܼܩ ܪܸܥܝܵܢܝ ܕܢܵܘܠܸܕܼ ܡܸܠܹ̈ܐ ܕܡܸܕܸܿܡ ܕܲܒܼܥܵܐ<EOS>ܬܵܐ ܪܸܥܝܝܵܢܵܐ ܩܪܘܿܒܼ ܠܲܒܼܥܵܬܼܵܐ ܕܗܵܘ̇ ܡ̇ܐ ܕܲܒܼܥܲܝܬܿ<EOS>ܘܚܵܘܵܐ ܒܓܸܠܝܵܐ ܙܢܲܝ̈ ܬܘܼܪܓܵܡܵܐ ܕܲܡܛܲܝܲܒܼ ܠܵܟ<EOS>ܡ̇ܢܲܐ ܗ̄ܝܼ ܥܸܠܬܼܵܐ ܕܫܸܡܥܲܬܿܝܼܪܵܐ ܘܫܸܡ ܡܸܣܟܹܿܢܵܐ<EOS>ܘܡܸܛܠ ܡ̇ܢܵܐ ܪܫܝܼܡ ܥܘܼܗܕܵܢܵܐ ܕܣܘܼܥܪ̈ܵܢܲܝܗܘܿܢ<EOS>ܗܘ̤ܵܘ ܒܲܥܵܒܼܵܕܵܐ ܣܘܼܥܪ̈ܵܢܲܝܗܘܿܢ ܐܲܝܟ ܕܲܟܼܬܝܼܒܼܝܼܢ<EOS>ܐܵܘ ܕܲܠܡܵܐ ܟܲܝ ܡܸܗܘܵܐ ܗܵܘܹ̇ܝܢ ܒܵܬܲܪ ܙܲܒܼܢܵܐ<EOS>ܗܘ̤ܵܬܼ ܟܲܝ ܘܲܚܕܼܝܼ ܗܵܘ̇ ܥܲܬܿܝܼܪܵܐ ܘܐܲܟܼܪܝܼ ܡܥܵܩܵܐ<EOS>ܘܗܵܘ̇ ܐܸܬܼܓܲܐܝܼ ܘܗܵܘ̇ ܐܸܬܼܢܵܘܲܠ ܥܕܲܡ̇ܐ ܠܡܵܘܬܵܐ<EOS>ܫܠܸܡ ܟܲܝ ܙܲܒܼܢܵܐ ܘܚܲܕܼܘܲܬܼ ܠܸܒܵܐ ܘܟܲܪܝܼܘܼܬܼ ܢܲܦܫܵܐ<EOS>ܘܐܲܦܛܲܪ ܡ̇ܘܬܵܐ ܠܲܪ̈ܓܼܝܼܓܼܵܬܼܵܐ ܘܲܠܥܵܩܵܬܼܵܐ<EOS>ܚ̣ܙܲܩ ܟܲܝ ܘܐܸܙܲܠ ܗܵܘ̇ ܡܸܣܟܹܿܢܵܐ ܠܥܘܼܒܹܿܗ ܕܐܲܒܼܪܵܡ<EOS>ܘܦܵܫ̣ ܥܲܬܿܝܼܪܵܐ ܟܲܕܼ ܡܸܫܬܲܢܲܩ ܒܗܵܘܬܼܵܐ ܕܲܫܝܘܿܠ<EOS>ܠܵܐ ܫܵܡ̇ܘܿܥܵܐ ܠܵܐ ܗܘ̤ܵܬܼ ܗܵܕܹܐ ܒܝܲܕܼ ܣܘܼܥܪ݁ܵܢܹܐ<EOS>ܘܠܵܐ ܐܸܬܼܓܲܡܪܲܬ̤ ܐܲܝܟ ܬܘܼܪ̈ܓܵܡܹܐ ܕܡܸܠܹ̈ܐ ܕܲܥܠܹܝܗ̇<EOS>ܠܵܐ ܥܲܬܿܝܼܪܵܐ ܒ̣ܣܸܡ ܘܐܸܬܼܓܲܐܝܼ ܒܲܪ̈ܓܼܝܼܓܼܵܬܼܵܐ<EOS>ܘܠܵܐ ܡܸܣܟܹܿܢܵܐ ܫܲܚܩܹܗ ܟܹܐܒܼܵܐ ܘܲܨܪܝܼܟܼܘܼܬܼܵܐ<EOS>ܒܡܸܠܹ̈ܐ ܗ̄ܘ̣ ܒܲܠܚܘܿܕܼ ܗܘ̤ܵܐ ܬܘܼܪܓܵܡܵܐ ܒܗܵܘܡ̇ܐ ܕܲܟܼܬܼܝܼܒܼ<EOS>ܘܲܠܝܘܼܠܦܵܢܵܐ ܟܬܲܒܼ ܟܵܬܼܘܿܒܼܵܐ ܙܢܲܝ̈ ܦܸܠ̈ܐܵܬܼܵܐ<EOS>ܠܝܘܼܠܦܵܢ ܐ̄ܢܵܫܵܐ ܨܵܪ ܦܸܠ̈ܐܵܬܼܵܐ ܪܵܚܹ̇ܡ ܐ̄ܢܵܫܵܐ<EOS>ܕܲܒܼܦܸܠ̈ܐܵܬܼܵܐ ܢܨܘܼܕܼ ܐ̄ܢܵܫܘܼܬܼܵܐ ܨܹܝܕܼ ܝܘܼܠܦܵܢܹܗ<EOS>ܐܲܝܟ ܨܲܝܪܵܐ ܡܲܕܸܿܟ ܡܸܠܹ̈ܐ ܕܟܼܵܪܘܿܙܘܼܬܹܗ<EOS>ܘܨܵܪܹܗ ܠܥܵܠܡܵܐ ܒܲܬܼܪܹܝܢ ܨܲܠܡܹ̈ܐ ܕܲܬܼܪܹܝܢ ܠܸܓܼܡܹ̈ܐ<EOS>ܬܪܹܝܢ ܦܲܪ̈ܨܘܿܦܹܐ ܘܲܬܼܪܹܝܢ ܬܸܓܼܡܹ̈ܐ ܨܵܪ ܒܲܣܒܲܪܬܹܗ<EOS>ܥܘܼܬܼܪܵܐ ܚܠܝܼܡܵܐ ܘܡܸܣܟܹܿܢܘܼܬܼܵܐ ܛܥܝܼܢܲܬܼ ܟܹܐܢܹ̈ܐ<EOS>ܥܘܼܬܼܪܵܐ ܚܠܝܼܡܵܐ ܨܵܪ ܒܐܸܣܟܹܿܡܵܐ ܕܗܵܘ̇ ܥܲܬܿܝܼܪܵܐ<EOS>ܘܡܸܣܟܹܿܢܘܼܬܼܵܐ ܒܫܸܡ ܠܵܥܵܙܵܪ ܫܡܵܐ ܡܸܣܟܹܿܢܵܐ<EOS>ܫܒܸܡ ܠܵܥܵܙܵܪ ܟܲܢܹܝܗ ܠܓܲܒܵܐ ܕܡܸܣܟܹܢܘܼܬܼܵܐ<EOS>ܘܐܲܩܸܦ ܠܲܫܡܹܗ ܚܠܝܼܨܘܼܬܼ ܢܲܦܫܵܐ ܕܠܵܐܠ ܡܸܙܕܲܟܼܝܵܐ<EOS>ܒܫܸܡ ܥܲܬܿܝܼܪܵܐ ܩܪ̣ܵܐ ܠܲܡܢܵܚܹ̈ܐ ܘܒܲܢ̈ܝܲܝ ܥܘܼܬܼܪܵܐ<EOS>ܘܲܒܼܦܘܼܢܵܩܹܗ ܨܵܪ ܦܘܼܢܵܩܵܐ ܕܡܸܬܼܦܲܢܩܵܢܹ̈ܐ<EOS>ܒܠܵܐ ܚܵܘܣܵܢܹܗ ܡܬܲܠ ܚܲܪܡ̇ܘܼܬܼܵܐ ܕܠܵܐ ܪ̈ܲܚܡܵܢܹܐ<EOS>ܘܲܒܼܒܼܝܼܫܘܼܬܹܗ ܐܲܟܸܿܣ ܝܲܨܪܵܐ ܕܢܲܟܿܘܼܠܬܼܵܢܹ̈ܐ<EOS>ܒܪܲܒܿܘܼܬܼ ܚܘܼܬܼܪܹܗ ܡܲܟܸܿܟ ܚܘܼܬܼܪܵܐ ܕܼܪ̈ܲܡܝܲܝ ܢܲܦܫܵܐ<EOS>ܘܐܲܠܸܦ ܐܸܢܘܿܢ ܕܠܵܐ ܢܸܬܼܚܲܬܿܪܘܼܢ ܒܐ̄ܢܵܫܵܝܵ̈ܬܼܵܐ<EOS>ܒܐܵܣܘܿܛܘܼܬܹܗ ܦܲܪܣܝܼ ܘܲܓܼܠܵܗ̇ ܠܪܲܒܿܘܼܬܼ ܟܲܪܣܵܐ<EOS>ܕܠܵܐ ܬܸܬܼܝܲܥܲܢ ܕܠܵܐ ܢܸܣܓܿܘܿܢ ܠܵܗ̇ ܢܸܓܼ̈ܕܹܿܐ ܥܦܝܼ̈ܦܹܐ<EOS>ܢܸܓܼ̈ܕܹܿܐ ܥܦܝܼܦܹ̈ܐ ܓܙܲܪ ܥܲܠ ܝܲܥܢܹ̈ܐ ܒܝܲܕܼ ܗܵܘ̇ ܝܲܥܢܵܐ<EOS>ܕܐܸܢ ܠܵܐ ܚܵܢ̇ܝܼܢ ܠܵܐ ܡܸܬܼܚܲܢܢܝܼܢ ܒܕܼܘܼܡܝܵܐ ܕܝܼܠܹܗ<EOS>ܠܵܐ ܚܲܢܵܢܵܐ ܗܘ̤ܿܐ ܗܵܘ̇ ܚܲܪܡ̇ܐ ܒܟܼܠܗܘܿܢ ܚܲܝܵܘ̈ܗܝ<EOS>ܘܠܵܐ ܐܸܬܿܬܲܚܬܿܝܼ ܠܘܵܬܼ ܚܵܘܣܵܢܵܐ ܕܗܵܝ̇ ܕܥܲܠ ܬܲܪܥܹܗ<EOS>ܥܲܠ ܓܢܹ̄ܒܼ ܬܲܪܥܹܗ ܟܬܼܝܼܒܼ ܗ̄ܘ̣ܵܐ ܕܲܪܡܸܐ ܗܵܘ̇ ܡܸܣܟܹܿܢܵܐ<EOS>ܕܢܸܕܲܥ ܟܠܢܵܫ ܕܲܟܼܡܵܐ ܒܝܼܫܵܐ ܚܲܕܼܡܢܼܘܼܬܼܵܐ<EOS>ܠܚܲܪܡ̇ܢܘܼܬܼܵܐ ܐܲܟܸܿܣ ܒܲܫܡܹܗ ܕܗܵܘ̇ ܚܲܪܡ̇ܢܵܐ<EOS>ܘܠܲܨܪܝܼܟܼܘܼܬܼܵܐ ܒܲܝܲܐ ܒܲܫܡܹܗ ܕܗܵܘ̇ ܡܸܣܟܹܿܢܵܐ<EOS>ܒܫܸܡ ܡܸܣܟܹܿܢܵܐ ܥܲܨܒܹܗ ܠܟܹܐܒܼܵܐ ܕܡܸܣܟܹܿܢܘܼܬܼܵܐ<EOS>ܘܣܵܡ̣ ܠܹܗ ܣܲܡܵܐ ܡܲܓܿܪܿܬܼ ܪܘܼܚܵܐ ܕܠܵܐ ܡܸܘܙܿܕܲܟܼܝܵܐ<EOS>ܒܡܸܡܟܹܿܢܘܼܬܹܗ ܕܲܡܝܹܗ ܠܥܘܼܡܪܵܐ ܕܡܸܣܟܹܿܢܘܼܬܼܵܐ<EOS>ܘܼܒܼܚܘܼܡܣܵܢܹܗ ܙܢܲܝ̈ ܪܸܥܝܵܢܵܐ ܕܠܵܐ ܡܸܬܼܪܲܦܸܐ<EOS>ܒܚܘܼܡܣܵܢ ܢܲܦܫܹܗ ܠܲܒܸܿܒܼ ܢܲܦܫܵܐ ܕܩܲܢ̈ܝܲܝ ܟܹܐܒܹ̈ܐ<EOS>ܘܐܲܩܸܠ ܡܸܢܗܘܿܢ ܝܘܼܩܪܵܐ ܕܟܹܐܒܹ̈ܐ ܒܲܫܡܐ ܕܫܘܼܚܢܵܘ̈ܗܝ<EOS>ܒܗܵܝ̇ ܕܲܨܪܝܼܟ ܗ̄ܘ̣ܵܐ ܘܡܸܬܼܝܲܐܲܒܼ ܗ̄ܘ̣ܵܐ ܘܠܵܐ ܐܵܟܹ̇ܠ ܗ̄ܘ̤ܵܐ<EOS>ܠܲܨܪܝܼܒܼܟܼܘܼܬܼܵܐ ܪܡܲܙ ܕܲܬܼܥܲܙܐ ܩܕܼܵܡ ܣܘܼܢܩܵܢܵܐ<EOS>ܕܲܩܕܼܵܡ ܬܲܪܥܹܗ ܕܗܵܘ̇ ܚܲܪܡ̇ܢܵܐ ܫܕܹܐ ܗ̄ܘ̣ܵܐ ܘܲܒܼܣܸܐ<EOS>ܠܫܝܼܛܘܼܬܼ ܐ̄ܢܵܫܵܐ ܩܪ̣ܵܐ ܠܲܚܙܵܬܼܵܐ ܕܲܒܼܫܝܼܛܘܼܬܹܗ<EOS>ܡܲܓܿܪܲܬܼ ܪܘܼܚܵܐ ܐܲܩܢܝܼ ܠܐ̄ܢܵܫܵܐ ܒܡܲܓܿܪܲܬܼ ܪܘܼܚܹܗ<EOS>ܕܠܵܐ ܐ̄ܢܵܫ ܢܵܘܠܸܕܼ ܪܸܛܢܵܐ ܣܲܢܝܵܐ ܒܝܘܿܡ ܢܸܣܝܘܿܢܹܗ<EOS>ܒܣܲܪܝܘܼܬܼ ܫܘܼܚܢܵܘ̈ܗܝ ܐܲܝܟ ܕܲܒܼܩܵܠܵܐ ܩܪ̣ܵܐ ܠܲܟܼܪ̈ܝܼܗܹܐ<EOS>ܕܲܚܠܝܼܨܵܐܝܼܬܼ ܢܹܐܪܥܘܼܢ ܩܹܐܪܣܵܐ ܕܠܘܼܩܒܲܠ ܟܹܐܒܹ̈ܐ<EOS>ܒܗܵܝ̇ ܕܡ̣ܢ ܟܲܠ݁̈ܒܹܿܐ ܡܸܬܼܟܲܦܲܪ ܗ̄ܘ̣ܵܐ ܪܸܗܠܵܐ ܕܦܲܓܼܪܹܗ<EOS>ܦܝܵܣܵܐ ܩܲܪܸܒܼ ܠܲܡ̈ܡܲܝܲܝܵܐ ܠܡܸܩܢܵܐ ܣܲܒܼܪܵܐ<EOS>ܒܟܼܠܗܹܝܢ ܕܲܣܒ݂ܲܠ ܒܡܸܣܟܹܿܢܘܼܬܹܗ ܘܥܲܣܩܘܼܬܼ ܟܹܐܒܹܗ<EOS>ܣܲܒܼܪܵܐ ܛܵܒܼܵܐ ܙܪܲܥ ܒܲܡܚܝܼܠܹ̈ܐ ܕܠܵܐ ܢܸܬܼܪܲܦܘܿܢ<EOS>ܠܪܲܦܝܘܼܬܼ ܐ̄ܢܵܫܵܐ ܨܒܼܵܐ ܕܲܢܚܲܝܸܨ ܒܝܲܕܼ ܒܲܪ ܐ̄ܢܵܫܵܐ<EOS>ܕܠܵܐ ܢܸܬܼܪܲܦܘܿܢ ܡ̇ܐ ܕܡܸܬܼܢܲܣܹܝܢ ܒܲܡܚܲܝܼ̈ܠܵܬܼܵܐ<EOS>ܠܟܼܠܹܗ ܬܸܓܼܡܵܐ ܕܡܸܣܟܹܿܢܘܼܬܼܵܐ ܩ̣ܪܵܐ ܒܠܵܥܵܙܵܪ<EOS>ܕܢܹܐܬܼܘܿܢ ܢܸܚܙܘܿܢ ܨܠܸܡ ܚܲܝܲܝ̈ܗܘܿܢ ܒܚܲܕܼ ܡܸܣܟܹܿܢܵܐ<EOS>ܒܲܕܡܘܼܬܼ ܨܲܠܡܵܐ ܨܵܪ ܬܲܫܥܝܼܬܹܗ ܩܪ̣ܵܡ ܡܸܣܟܹܿܢܹ̈ܐ<EOS>ܕܲܒܼܨܘܼܪ̈ܵܬܹܗ ܢܨܘܼܘܼܢ ܣܲܒܼܪܵܐ ܒܪܸ̈ܥܝܵܢܲܗܘܿܢ<EOS>ܐܲܝܟ ܡܲܚܙܝܼܬܼܵܐ ܩ̣ܒܲܥ ܚܘܼܣܡܵܢܹܗ ܩܕܼܵܡ ܥܲܝܢܲܝ̈ܗܘܿܢ<EOS>ܕܲܢܚܘܼܪܘܼܢ ܡ̇ܐ ܕܡܸܬܼܢܲܣܹܝܢ ܒܲܨܥܝܼܪ̈ܵܬܼܵܐ<EOS>ܒܡܲܬܼܠܵܐ ܕܲܗܠܵܘܗܝ ܠܒܸ݂ܫ ܟܠ ܚܲܫܝܼ̈ܢ ܕܲܒܼܚܵܫܘܿܫܹ̈ܐ<EOS>ܘܲܒܼܚܘܼܡܣܵܢܹܗ ܟܠ ܪܸ̈ܥܝܵܢܝܼܢ ܚܣ̈ܢܲܝ̈ ܚܲܫܹ̈ܐ<EOS>ܚܲܬܿܝܼܬܼܵܐܝܼܬܼ ܨܵܪ ܢܸܣܝܘܼܢܹܗ ܠܲܕܼܡܸܬܼܢܲܣܹܝܢ<EOS>ܘܟܲܠܸܠ ܐܸܢܘܿܢ ܩܲܟܼܠܝܼܠ ܥܲܡܠܹ̈ܐ ܕܐܸܬܼܦܲܢܝܼ ܠܹܗ<EOS>ܟܠܝܼܠ ܦܘܼܪܥܵܢܵܐ ܓܕܲܠ ܠܲܠ̈ܐܲܝܵܐ ܕܡܸܬܿܕܲܡܹܝܢ ܒܹܗ<EOS>ܘܩܲܫܝܼܘܼܬܼ ܢܸܓܼ̈ܕܹܿܐ ܓܙܲܪ ܥܲܠ ܒܝܼܫܹ̈ܐ ܕܣܵܢܹ̇ܝܢ ܛܵܒܹ̈ܐ<EOS>ܒܹܗ ܘܲܒܼܚܲܒܼܪܹܗ ܨܵܪ ܟܠ ܬܸܓܼܡܝܼ̈ܢ ܪܲܒܿ ܨܲܝܵܪܹ̈ܐ<EOS>ܒܚܲܕܼ ܡܸܣܟܹܿܢܹ̈ܐ ܘܒܲܐ̄ܚܪܹܝܢ ܬܸܓܼܡܵܐ ܕܩܲܢ̈ܝܼܝ ܥܘܼܬܼܪܵܐ<EOS>ܠܩܲܢ̈ܝܲܝ ܥܘܼܬܼܪܵܐ ܒܣܲܪ ܒܲܣܲܪ ܒܲܟܼܐܵܬܹܗ ܕܗܵܘ̇ ܥܲܬܿܝܼܪܵܐ<EOS>ܕܢܸܗܘܘܿܢ ܢܵܕܲܝܼܢ ܡ̣ܢ ܚܲܪܡܘܼܬܼܵܐ ܠܕܝܼܠܹܗ<EOS>ܠܚܲܪܡ̇ܢܘܼܬܹܗ ܒܣܲܪ ܒܲܟܼܐܵܬܼܵܐ ܕܲܒܼܝܲܕܼ ܡܸܠܹ̈ܐ<EOS>ܕܢܸܕܲܥ ܟܠܢܵܫ ܠܡܸܒܼܣܲܪ ܢܲܦܫܹܗ ܒܲܬܼܘܵܬܼ ܢܲܦܫܵܐ<EOS>ܒܡܵܘܬܹܿܗ ܒܲܕܸܿܩ ܥܲܠ ܝܘܿܡ ܡ̇ܘܬܵܐ ܡܲܪܗܸܒܼ ܒܝܼܫܹ̈ܐ<EOS>ܘܲܒܼܥܘܼܢܵܕܵܢܹܗ ܕܗܵܘ̇ ܡܸܣܟܹܿܢܵܐ ܢܝܵܚܵܐ ܕܛܵܒܹ̈ܐ<EOS>ܢܝܼܚܵܐ ܗ̄ܘ̣ ܡ̇ܘܬܵܐ ܠܐܲܝܢܵܐ ܕܲܠܐܸܐ ܒܲܥܡܝܼ̈ܠܵܬܼܵܐ<EOS>ܘܣܵܗܹ̇ܕܼ ܩܵܠܵܐ ܕܝܲܗ̣̄ܒܼ ܦܘܼܪܥܵܢܵܐ ܠܫܸܡ ܠܵܥܵܙܵܪ<EOS>ܡܝܼܬܼ ܠܵܥܵܙܵܪ ܟܬܲܒܼ ܟܵܬܼܘܿܒܼܵܐ ܥܲܠ ܠܵܥܵܙܵܪ<EOS>ܘܐܲܣܩܘܼܗܝ ܣܵܡ̣ܘܼܗܝ ܟܸܢܫܲܝ̈ ܪܵܘܡ̇ܐ ܒܥܘܼܒܹܿܗ ܕܐܲܒܼܪܵܐ<EOS>ܨܹܝܕܼ ܐܲܒܼܪܵܐܗܵܡ ܣܠܸ݂ܩ ܡܸܣܟܹܿܢܵܐ ܕܕܼܵܡܹ̇ܐ ܠܐܲܒܼܪܵܐ<EOS>ܘܢܵܚ̣ ܒܲܠܡܹܐܢܹܗ ܕܗܵܘ̇ ܕܲܡܢܝܼܚ ܗ̄ܘ̣ܵܐ ܠܐܲܝܵ̈ܐ ܒܥܘܼܡܪܹܗ<EOS>ܐܲܒܼܪܵܡ ܟܹܐܢܵܐ ܐܲܢܝܼܚ ܥܲܡܠܹܗ ܕܗܵܘ̇ ܟܲܫܝܼܪܵܐ<EOS>ܠܵܘ ܕܐܲܢܝܼܚܹܗ ܐܸܠܵܐ ܕܲܡܢܝܼܚ ܒܝܘܿܡ ܢܘܼܚܵܡܵܐ<EOS>ܠܵܘ ܐܲܒܼܪܵܗܵܩ ܡܢܝܼܚ ܠܲܠ̈ܐܲܝܵܐ ܡ̣ܢ ܥܲܡܠܲܝ̈ܗܘܿܢ<EOS>ܘܠܵܘ ܗܘ̤ ܝܵܗܹ̇ܒܼ ܦܘܼܪܥܵܢ ܐܲܓܼܪܵܐ ܠܲܕܿܕܼܵܡܹ̇ܝܢ ܠܹܗ<EOS>ܡ̇ܪܵܐ ܗ̄ܘ̣ ܕܥܲܠ ܟܠ ܝܵܗܹ̇ܒܼ ܐܲܓܼܪܵܐ ܠܥܲܡܠܹ݁̈ܐ ܫܚܝܼܩܹ̈ܐ<EOS>ܘܒܲܓܼܙܵܐ ܕܝܼܢܹܗ ܡܢܲܓܸܿܕܼ ܒܝܼܫܹ̈ܐ ܕܠܵܐ ܚܲܢ̣ܘ ܘܐܲܪܘܲܚܘ<EOS>ܠܵܐ ܗ̄ܘ̣ܵܐ ܡܸܗܘܵܐ ܗܘ̤ܵܐ ܦܘܼܪܥܵܢܵܐ ܐܲܝܟ ܕܐܸܬܼܡܲܠܲܠ<EOS>ܘܠܵܐ ܬܘܼܒܼ ܢܸܓܼܕܹܿܐ ܕܲܓܼܙܵܪ ܕܝܼܢܵܐ ܥܒ݂ܲܪܘ ܥܲܠ ܒܝܼܫܹ̈ܐ<EOS>ܠܚܲܪܬܼܵܐ ܗܵܘ̇ܝܵܐ ܗܵܕܹܐ ܕܲܗܘ̤ܵܬܼ ܐ̄ܪܵܙܵܢܵܐܝܼܬܼ<EOS>ܘܲܒܼܫܘܼܠܵܡܵܐ ܫܵܠܹ̇ܐ ܚܲܝܠܵܐ ܕܲܟܼܣܸܐ ܒܐ̄ܪܵܙܵܗ̇<EOS>ܐ̄ܪܵܙܵܢܵܐܝܼܬܼ ܡܬܝܼܠ ܡܸܣܟܹܿܢܵܐ ܕܢ̣ܵܚ ܡ̣ܢ ܥܲܡܠܹܗ<EOS>ܘܒܼܵܗ̇ ܒܲܕܼܡܘܼܬܼܵܐ ܐܵܦ ܥܲܬܿܝܼܪܵܐ ܕܩܵܘܝܼ ܒܲܫܝܘܼܠ<EOS>ܒܲܫܝܘܿܠ ܐܲܡܝܼܪ ܕܦܵܫ̣ ܥܲܬܿܝܼܪܵܐ ܟܲܕܼ ܡܸܫܬܲܢܲܩ<EOS>ܒܗܵܝ̇ ܕܲܥܬܝܼܕܼܝܼܢ ܢܦܘܼܫܘܼܢ ܒܝܼܫܹ̈ܐ ܒܐܲܬܼܪܵܐ ܕܲܠܬܲܚܬܿ<EOS>ܒܐܲܬܼܪܵܐ ܕܲܠܬܲܚܬܿ ܦܵܝ̇ܫܝܼܢ ܒܝܼܫܹ̈ܐ ܠܡܸܬܼܢܲܓܵܕܼܘ<EOS>ܥܲܠ ܗܵܝ̇ ܐܲܡܝܼܪ ܕܦܵܫ̣ ܥܲܬܿܝܼܪܵܐ ܘܩܵܘܝܼ ܒܲܫܝܘܿܠ<EOS>ܒܲܫܝܘܿܠ ܩܵܘܝܼ ܗܵܘ̇ ܚܲܪܡ̇ܢܵܐ ܠܵܐ ܩܢܸܐ ܪ̈ܲܚܡܹܐ<EOS>ܘܠܵܐ ܐܸܬܼܥܲܠܝܼ ܥܲܡ ܠܵܥܙܵܪ ܠܐܲܬܼܪܵܐ ܕܲܠܥܸܠ<EOS>ܝܘܼܩܪܵܐ ܕܝܘ̈ܒܹܿܐ ܬܠܸܐ ܗ̄ܘ̣ܵܐ ܒܢܲܦܫܹܗ ܕܝܲܩܝܼܪ ܠܸܒܵܐ<EOS>ܘܠܵܐ ܡܸܫܟܲܚ ܗ̄ܘ̣ܵܐ ܠܡܸܦܪܲܚ ܒܐܵܐܲܪ ܥܲܡ ܩܲܠܝܼܠܵܐ<EOS>ܓܸܦܹ̈ܐ ܕܪܘܼܚܵܐ ܐܵܘܥܝܼ ܦܲܓܼܪܹܗ ܕܲܢܣܝܼܣ ܦܲܓܼܪܵܐ<EOS>ܘܐܲܝܟ ܦܵܪܚܬܼܵܐ ܦܪ̣ܵܚ ܡ̣ܢ ܐܲܪܥܵܐ ܠܐܲܦܲܝ̈ ܪܵܘܡ̇ܐ<EOS>ܐܲܝܟ ܐܲܒܼܵܪܵܐ ܗܘ̤ܵܘ ܗܲܕܵܡ̇ܘ̈ܗܝ ܕܲܠܒܼܝܼܫ ܒܘܼܚܵܐ<EOS>ܘܲܛܒ݂ܲܥ ܒܲܫܝܘܿܠ ܐܲܝܟ ܐܲܒܼܵܪܵܐ ܒܥܘܼܡܩܵܐ ܕܡܲܝܵ̈ܐ<EOS>ܦܲܐܝܘܼܬܼ ܢܲܚܬܵܘ̈ܗܝ ܗܘ̤ܵܘ ܠܹܗ ܦܲܚܹ̈ܐ ܠܲܚܬܼܝܼܪ ܢܲܦܫܵܐ<EOS>ܘܨܵܕܼܘܼܗܝ ܡܸܢܫܹܠܝ ܘܝܲܗ̣̄ܒܿܘܼܗܝ ܐܘܼܟܼܠܵܐ ܠܡܵܘܬܼܵܐ ܝܲܥܢܵܐ<EOS>ܐܘܼܟܼܠܹܗ ܗܘ̤ܵܐ ܠܹܗ ܐܲܝܟ ܒܵܠܘܿܥܵܐ ܠܒܼܵܠܲܥ̇ ܚܲܒܼܪ̈ܵܘܗܝ<EOS>ܕܠܵܐ ܐܸܫܟܲܚ ܗ̄ܘ̣ܵܐ ܠܡܸܬܼܦܲܠܵܛܘܼ ܡ̣ܢ ܦܘܼܡ ܡ̇ܘܬܵܐ<EOS>ܡ̇ܘܬܵܐ ܒܲܠܥܹ݂ܗ ܠܗܵܘ̇ ܒܵܠܘܿܥܵܐ ܕܲܪ̈ܓܼܝܼܓܼܵܬܼܵܐ<EOS>ܘܠܵܐ ܦܵܫ̣ ܡܸܢܹܗ ܡܪܝܼܕܵܐ ܒܲܝܢܵܬܼ ܚܲܝܹ̈ܐ<EOS>ܒܥܘܼܡܩܵܐ ܕܲܫܝܘܿܠ ܢܦ݂ܲܠ ܡ̣ܢ ܪܵܘܡ̇ܐ ܕܲܪ̈ܓܼܝܼܓܼܵܬܹܗ<EOS>ܘܫܲܪܝܼ ܡܲܝܠܸܠ ܥܲܠ ܥܵܩܵܬܼ̈ܐ ܕܚܲܕܼܪ̈ܵܝܗܝ ܡܸܢܫܹܠܝ<EOS>ܓܘܼܢܚܵܐ ܪܲܒܵܐ ܐܲܚܟܹܿܗ ܡܸܢܫܹܠܝ ܥܲܠ ܡ̇ܐ ܕܲܗܘ̤ܝܗܝ<EOS>ܘܡܸܬܿܕܲܡܲܪ ܗ̄ܘ̣ܵܐ ܘܡܸܬܿܬܲܡܲܗ ܗ̄ܘ̣ܵܐ ܒܫܘܼܠܵܦ ܙܲܒܼܢܵܐ<EOS>ܙܲܒܼܢܵܐ ܒܝܼܫܵܐ ܡ̣ܛܵܝܗܝ ܗ̄ܘ̣ܵܐ ܠܚܲܪܬܼܵܐ ܕܠܵܐ ܒܘܼܝܵܢܵܐ<EOS>ܕܠܵܐ ܦܪ݂ܲܫ ܙܲܒܼܢܵܐ ܐܲܟܿܣܵܗ̇ ܒܝܼܫܵܐ ܠܲܚܬܼܝܼܪܬܹܗ<EOS>ܕܠܵܐ ܒܘܼܝܵܢܵܐ ܚܵܪ̣ ܒܹܗ ܒܙܲܒܼܢܵܐ ܕܟܲܗܝܼܢܘܼܬܹܗ<EOS>ܘܲܕܼܠܵܐ ܒܛܲܟܼܣܵܐ ܒܣܲܪܬܹܗ ܢܲܦܫܹܗ ܒܝܘܿܡ ܫܘܼܢܵܩܵܐ<EOS>ܒܝܘܿܡ ܫܘܼܢܵܩܹܗ ܡܸܬܟܲܫܲܦ ܗ̄ܘ̣ܵܐ ܚܲܣܝܼܪ ܗܵܘܢܵܐ<EOS>ܘܠܵܐ ܝܵ̇ܕܲܥ ܗ̄ܘ̣ܵܐ ܕܲܥܒܲܪ ܙܲܒܼܢܵܐ ܕܲܬܼܘܵܬܼ ܢܲܦܫܵܐ<EOS>ܒܢܲܦܫܹܗ ܐܲܛܥܝܼ ܛܵܥܝܵܐ ܕܲܛܥܵܐ ܒܟܼܠܗܘܿܢ ܚܲܝܪ̈ܵܗܝ<EOS>ܟܲܕܼ ܣܵܒܲ݁ܪ ܗ̄ܘ̣ܵܐ ܕܩܵܐܹ̇ܡ ܗ̄ܘ̣ܵܐ ܠܹܗ ܦܝܵܣܵܐ ܕܡܸܠܹ̈ܐ<EOS>ܦܝܵܣܵܐ ܕܡܸܠܹ̈ܐ ܨܒܼܵܐ ܕܲܡܪܲܟܸܿܒܼ ܠܵܐ ܝܵܕܲܘܿܥܵܐ<EOS>ܘܫܲܪܝܼ ܕܲܢܦܝܼܣ ܦܝܵܣܵܐ ܕܒܲܛܝܼܠ ܡ̣ܢ ܝܘܼܬܼܪ̈ܵܢܹܐ<EOS>ܐܵܒܼܝ ܐܲܒܼܪܵܗܵܡ ܩܪ̣ܵܐ ܗܸܕܼܝܘܿܛܵܐ ܠܘܵܬܼ ܐܲܒܼܪܵܗܵܡ<EOS>ܘܲܥܢ̣ܵܝܗܝ ܐܲܒܼܪܵܡ ܩܵܠܵܐ ܕܡܲܟܸܿܣ ܠܗܸܕܼܝܘܿܛܝܼܬܹܗ<EOS>ܩܛܝܼܪܵܐ ܕܚܲܫܵܐ ܥܨܵܝܗܝ ܠܲܚܬܼܝܼܪܵܐ ܟܲܕܼ ܠܵܐ ܨܵܒܹ̇ܐ<EOS>ܘܐܸܡ݂ܲܪ ܡܸܠܬܼܵܐ ܕܪܲܚܝܼܩܵܐ ܗ̄ܘ̣ܵܬܼ ܡ̣ܢ ܣܘܼܥܪ݁ܵܢܹܐ<EOS>ܐܲܒܼܘܼܗܝ ܟܲܢܝܹܗ ܠܐܲܒܼܪܵܡ ܟܹܐܢܵܐ ܥܵܘ̇ܠ ܟܠܹܗ<EOS>ܘܠܵܐ ܚܵܪ̣ ܫܲܦܝܼܪ ܠܡܸܦܪܲܫ ܥܵܘ̣ܠܵܐ ܡ̣ܢ ܟܹܢܘܼܬܼܵܐ<EOS>ܒܲܪ ܐܲܒܼܪܵܗܵܡ ܟܲܢܝܼ ܢܲܦܫܹܗ ܒܪܵܐ ܕܲܚܛܝܼܬܼܵܐ<EOS>ܟܲܕܼ ܣܵܒܲ݁ܪ ܗ̄ܘ̣ܵܐ ܕܡܲܛܥܸܐ ܒܐܲܒܼܪܵܡ ܘܡ̇ܪܹܗ ܕܐܲܒܼܪܵܡ<EOS>ܐ̄ܚܝܵܢܘܼܬܼ ܛܘܿܗܡ̇ܐ ܕܒܹܝܬܼ ܐܲܒܼܪܵܗܵܡ ܥܗ݂ܲܕܼ ܚܸܪܝܵܝܵܐ<EOS>ܘܠܵܐ ܐܸܬܼܪܲܥܝܼ ܒܢܘܼܟܼܪܵܝ ܛܘܿܗܡ̇ܐ ܠܒܼܝܼܫܘܼܬܼ ܝܲܨܪܵܐ<EOS>ܒܝܼܫܘܼܬܼ ܝܲܨܪܹܗ ܥܒ݂ܲܕܼܬܹܗ ܣܲܢܝܵܐ ܠܘܵܬܼ ܐܲܒܼܪܵܗܵܡ<EOS>ܘܲܫܡܲܥ ܡܸܠܬܼܵܐ ܕܡܲܠܝܵܐ ܓܘܼܢܚܵܐ ܘܲܦܣܵܩ ܣܲܒܼܪܵܐ<EOS>ܥܲܠ ܐܲܒܼܵܪܵܗܵܡ ܬܟܼܝܼܠ ܗ̄ܘ̣ܵܐ ܚܬܝܼܪܵܐ ܒܲܪ ܐܲܒܼܪܵܗܵܡ<EOS>ܥܲܠ ܗܵܝ̇ ܐܲܣܓܿܝܼ ܩܪ̣ܵܝܗܝ ܠܐܲܒܼܪܵܗܵܡ ܕܢܹܐܬܸܐ ܢܥܲܕܿܪܹܗ<EOS>ܒܥܘܼܒܹܿܗ ܕܐܲܒܼܪܵܡ ܚܙ̣ܵܝܗܝ ܚܲܪܡ̇ܢܵܐ ܠܗܵܘ̇ ܡܸܣܟܹܿܢܵܐ<EOS>ܘܲܒܼܥ̣ܵܐ ܘܐܲܦܝܼܣ ܕܢܸܚܘܿܬܼ ܢܲܪܘܲܚ ܠܐܲܠܝܼܨܘܬܹܗ<EOS>ܫܲܕܲܪ ܨܨܹܐܕܲܝ ܠܐܵܚܝ ܠܵܥܵܙܵܪ ܐܸܡ݂ܲܪ ܠܐܲܒܼܪܵܡ<EOS>ܘܠܵܐ ܐܸܬܼܟܲܚܲܕܼ ܠܡܸܩܪܵܐ ܫܡܵܗܹ̈ܐ ܕܢܘܼܟܼܪܵܝܝܼܢ ܠܹܗ<EOS>ܢܘܼܟܼܪܵܝܝܼܢ ܗ̄ܘ̣ܵܘ ܠܒܼܝܼܫܘܼܬܼ ܝܲܨܪܵܐ ܫܡܵܗܹ̈ܐ ܕܲܩ̣ܪܵܐ<EOS>ܘܛܵܒܼ ܢܘܼܟܼܪܵܝ ܗ̄ܘ̣ܵܐ ܫܸܡ ܣܘܼܥܪ̈ܵܢܵܘܗܝ ܠܲܥܒܼܵܕܲܝ̈ܗܘܿܢ<EOS>ܝܲܨܪܹܗ ܐܲܠܫܹܗ ܠܗܵܘ̇ ܝܲܨܪܵܐ ܡܲܪܝܼܪ ܝܲܨܪܵܐ<EOS>ܘܲܒܼܥ̣ܵܐ ܕܲܢܬܝܼܚ ܩܲܫܝܟܼܘܼ ܢܸܓܼܕܵܘ̈ܗܝ ܒܫܸܡ ܐܲܒܼܪܵܗܵܡ<EOS>ܫܲܠܗܹܒܹܝܼܬܼܵܐ ܕܠܵܐ ܡܸܬܼܚܲܙܝܵܐ ܫܚܲܩܬܹܗ ܣܲܓܿܝܼ<EOS>ܘܲܩܪ̣ܵܡ ܕܢܲܪܘܲܚ ܪ̈ܲܚܡܹܐ ܥܲܠ ܝܲܩܕܵܢܹܗ<EOS>ܡܲܝܵ̈ܐ ܕܪ̈ܲܚܡܹܐ ܫܐܸ݂ܠ ܗ̄ܘ̣ܵܐ ܚܲܪܡ̇ܐ ܒܝܲܕܼ ܠܵܘܙܵܪ<EOS>ܕܢܲܩܠ ܝܘܼܩܪܵܐ ܕܫܲܠܗܹܒܼܝܼܬܼܵܐ ܡ̣ܢ ܠܸܫܵܢܹܗ<EOS>ܪܹܫ ܠܸܫܵܢܹܗ ܡܸܫܬܲܢܲܩ ܗ̄ܘ̣ܵܐ ܛܵܒܼ ܡ̣ܢ ܟܠܹܗ<EOS>ܗܵܘ̇ ܕܲܥܒܼܝܼܕܼ ܗ̄ܘ̣ܵܐ ܣܢܹܐܓܼܪܵܐ ܕܡܸܠܹ̈ܐ ܕܠܘܼܩܒܲܠ ܩܘܼܫܬܵܐ<EOS>ܠܘܼܩܒܲܠ ܩܘܼܫܬܵܐ ܡܸܬܼܟܲܬܲܫ ܗ̄ܘ̣ܵܐ ܟܬܼܝܼܫ ܪܸܥܝܵܢܵܐ<EOS>ܐܵܦ ܗܘ̤ ܩܘܼܫܬܵܐ ܐܲܚܕܹܿܗ ܠܬܲܪܥܵܐ ܒܐܲܦܲܝ̈ ܡܸܠܵܘ̈ܗܝ<EOS>ܠܵܐ ܨܒܼܵܐ ܩܘܼܫܬܵܐ ܕܲܢܦܝܼܣ ܠܐܲܒܼܪܵܡ ܕܲܢܚܘܼܢ ܠܲܒܼܪܹܗ<EOS>ܐܵܦ ܐܲܒܼܪܵܗܵܡ ܥܢ̣ܵܝܗܝ ܦܸܬܼܓܼܵܡܵܐ ܕܲܦܣܵܩ ܣܲܒܼܪܵܐ<EOS>ܥܗܲܕܼ ܒܹܪܝ ܐܸܡ݂ܲܪ ܐܲܒܼܪܵܐ ܠܲܒܼܪܹܗ ܕܠܵܐ ܐܲܒܼܪܵܗܵܡ<EOS>ܕܦܲܣ݂ܩܹܗ ܠܪܲܗܛܵܐ ܕܝܘܿܡ ܛܵܒܼܵܬܼ̈ܟ ܝܵܘܡ̇ܐ ܕܕܼܝܼܢܵܐ<EOS>ܛܵܒܼ ܐܸܬܼܒܲܣܲܡܬܿ ܒܗܵܘ̇ ܒܘܼܣܵܡܵܐ ܦܲܓܼܪܵܢܵܝܵܐ<EOS>ܦܘܿܩ ܘܐܸܫܬܲܢܲܩ ܠܦܘܼܬܼ ܗܵܘ̇ ܙܲܒܼܪܵܐ ܕܲܪ̈ܓܼܓܼܵܬܼܵܟ<EOS>ܥܗܲܕܼ ܗܵܘ̇ ܙܲܒܼܪܵܐ ܕܲܣܒܼܝܼܣܝܼܢ ܗ̄ܘ̣ܵܘ ܙܢܲܝ̈ ܛܵܒܼܵܬܼ̈ܟ<EOS>ܦܲܚܸܡ ܫܲܦܝܼܪ ܠܦܘܼܬܼ ܦܘܼܪܥܵܢܵܐ ܕܐܸܣܬܲܩܒܲܠ ܠܵܟ<EOS>ܕܘܼܢ ܟܹܐܢܵܐܝܼܬܼ ܕܟܹܐܝܢ ܒܘܼܚܪܵܢܵܐ ܕܒܲܚܪܹܗ ܠܙܹܐܦܵܟ<EOS>ܘܚܲܟܿܝܼܡܵܐܝܼܬܼ ܝܲܗ̣̄ܒ ܠܵܟ ܐܲܓܼܪܵܐ ܕܫܵܘܹ̇ܐ ܠܥ̣ܡܠܵܟ<EOS>ܪܲܒܿ ܕܲܝܵܢܹ̈ܐ ܦܲܣܒܹܗ ܠܕܼܝܼܢܵܐ ܕܥܲܡ ܒܝܼܫܘܼܬܼܵܟ<EOS>ܘܠܵܐ ܐ̄ܢܵܫ ܡܲܡܪܲܚ ܠܡܸܗܦܲܟ ܡܸܠܬܼܵܐ ܕܲܓܼܙܵܪ ܕܝܼܢܹܗ<EOS>ܒܲܓܼܙܵܪ ܕܝܼܢܹܗ ܬܲܚܸܡ ܘܲܟܼܠܵܢ ܡ̣ܢ ܥܸܢܝܵܢܵܟ<EOS>ܘܠܵܐ ܐ̄ܢܵܫ ܡܸܢܲܢ ܡܸܫܟܲܚ ܕܢܸܚܘܿܬܼ ܠܐܲܝܟܵܐ ܕܐܝܼܬܿܝܟ<EOS>ܗܵܘܬܼܵܐ ܪܲܒܿܬܼܵܐ ܐܝܼܬܼ ܒܲܡܨܲܥܬܼܵܐ ܒܹܝܬܼ ܠܲܢ ܘܲܠܟܼܘܿܢ<EOS>ܘܠܲܝܬܿ ܒܲܥܒܼܝܼ̈ܕܹܐ ܕܲܡܨܸܐ ܥܵܒܲ݁ܪ ܒܥܸܒܼܪܵܐ ܕܲܥܠܹܝܗ̇<EOS>ܗܵܠܹܝܢ ܬܲܪܓܸܿܡ ܗܘ̤ ܐܲܒܼܪܵܗܵܡ ܠܵܘ ܒܲܥܒܼܵܕܼܵܐ<EOS>ܐܸܠܵܐ ܒܡܸܠܹ̈ܐ ܠܦܘܼܬܼ ܪܸܥܝܵܢܵܐ ܕܐܸܬܼܡܲܠܲܠ ܒܹܗ<EOS>ܠܦܝܘܼܬܼ ܪܸܥܝܵܢܵܐ ܬܲܪܓܸܿܡ ܐܲܒܼܪܵܐ ܟܲܕܼ ܠܵܐ ܬܲܪܓܸܿܡ<EOS>ܘܲܠܦܘܼܬ ܡܸܠܹ̈ܐ ܫ̣ܡܲܥ ܥܲܬܿܝܼܪܵܐ ܗܵܘ̇ ܡ̇ܐ ܕܲܫܡܲܥ<EOS>ܫܸܡܥܵܐ ܕܚܝܼܠܵܐ ܫܡ݂ܲܥ ܥܲܬܿܝܼܪܵܐ ܡ̣ܢ ܐܲܒܼܪܵܗܵܡ<EOS>ܘܫܲܪܝܼ ܡܪܲܟܸܿܒܼ ܦܘܼܪ̈ܣܹܐ ܐ̄ܚܪ̈ܵܢܹܐ ܕܕܲܡ ܢܸܬܼܦܲܠܲܛ<EOS>ܦܘܼܪ̈ܣܹܐ ܐ̄ܚܪ̈ܵܢܹܐ ܪܲܟܸܿܒܼ ܛܵܥܝܵܐ ܠܦܘܼܬܼ ܪܸܥܝܵܢܹܗ<EOS>ܘܠܵܐ ܝܵ̇ܕܲܥ ܗ̄ܘ̣ܵܐ ܕܐܲܚܝܼܕܼ ܬܲܪܥܵܐ ܒܐܲܦܲܝ̈ ܦܘܼܪ̈ܣܵܘܗܝ<EOS>ܒܥܸܠܬܼܵܐ ܕܐܲܚܵܘ̈ܗܝ ܣܵܓܼܵܗ̇ ܠܥܸܠܬܼܵܐ ܕܦܲܟܿܝܼܗܘܼܬܹܗ<EOS>ܘܲܦܢ̣ܵܐ ܕܲܢܦܝܼܣ ܦܝܵܣܵܐ ܕܲܡܠܸܐ ܕܲܓܵܠܘܼܬܼܵܐ<EOS>ܚܲܡܫܵܐ ܐܲܚܝܼ̈ܢ ܐܸܡ݂ܲܪ ܕܐܝܼܬܼ ܠܹܗ ܠܠܵܐ ܪܲܚܡܵܢܵܐ<EOS>ܘܲܡܚܵܘܸܐ ܗ̄ܘ̣ܵܐ ܕܝܲܨܝܼܦ ܣܲܓܼܝܼ ܕܪܸܚܡܲܬܼ ܐܲܚܵܘ̈ܗܝ<EOS>ܕܲܓܵܠܵܐܝܼܬܼ ܐܸܡ݂ܲܪ ܕܐܝܼܬܼ ܠܹܗ ܐܲܚܹ̈ܐ ܚܲܡܫܵܐ<EOS>ܒܲܕܼܠܵܐ ܩܢܸܐ ܗ̄ܘ̣ܵܐ ܢܝܼܫܵܐ ܕܬܼܵܒܲܥ ܪܸܚܡܲܬܼ ܐܲܚܹ̈ܐ<EOS>ܡܸܛܠ ܐܲܚܵܘ̈ܗܝ ܡܦܝܼܣ ܗ̄ܘ̣ܵܐ ܠܐܲܒܼܪܵܡ ܠܵܐ ܒܲܪ ܐܲܒܼܪܵܡ<EOS>ܕܐ̄ܢܵܫ ܡ̣ܢ ܡܝܼܬܹ̈ܐ ܢܹܐܙܲܠ ܢܲܟܼܪܸܙ ܬܒܲܥܬܼܵܐ ܕܕܝܼܢܵܐ<EOS>ܠܵܐ ܐ̄ܢܵܫ ܝܵ̇ܕܲܥ ܬܒܲܥܬܼܵܐ ܕܕܝܼܢܵܐ ܕܐܸܬܿܬܲܚܕܲܬܼ ܒܹܗ<EOS>ܘܐܵܠܨܵܐ ܕܢܹܐܙܲܠ ܐ̄ܢܵܫ ܡ̣ܢ ܡܝܼܬܹ̈ܐ ܢܣܲܗܸܕܼ ܚܲܝܹ̈ܐ<EOS>ܣܵܗ̈ܕܹܿܐ ܒܵܥܹ̇ܝܢ ܠܵܐ ܝܵܕܲܘܿܥܹ̈ܐ ܕܗܵܠܹܝܢ ܕܲܬܼܢܵܢ<EOS>ܕܕܲܠܡܵܐ ܢܹܐܬܼܘܿܢ ܠܗܵܢ ܫܘܼܢܵܩܵܐ ܕܲܪܡܸܐ ܐ̄ܢܵܐ ܒܹܗ<EOS>ܐܵܪܵܐ ܚܲܪܡ̇ܐ ܐܸܡܲܬܼܝ ܘܐܲܝܵܟܵܐ ܗ̤ܘܲܝܬܼ ܪܲܚܡܵܢܵܐ<EOS>ܕܗܵܐ ܝܲܨܝܼܦ ܐܲܢ̄ܬܿ ܕܬܸܟܼܠܸܐ ܐ̄ܢܵܫܵܐ ܡ̣ܢ ܫܘܼܢܵܩܵܐ<EOS>ܐܵܪܵܐ ܒܬܲܪܥܵܟ ܫܕܹܐ ܗ̄ܘ̣ܵܐ ܘܲܒܼܣܸܐ ܚܲܕܼ ܡܸܣܟܹܿܢܵܐ<EOS>ܘܠܵܐ ܝܲܝܼܢ ܝܲܨܪܵܟ ܠܗܵܘ̇ ܡܘܼܟܵܟܼܵܐ ܕܲܪܡܸܐ ܗ̄ܘ̣ܵܐ ܒܹܗ<EOS>ܐܸܡܲܬܼܝ ܒܝܼܫܵܐ ܚܵܘܝܼܬܿ ܚܘܼܒܵܟ ܨܹܝܕܼ ܕܡܥܵܩܝܼܢ<EOS>ܕܢܲܫܲܪ ܗܵܫܵܐ ܕܠܵܐ ܪܵܓܵܐ ܠܵܟ ܒܐܲܒܼܕܵܢ ܐ̄ܢܵܫܵܐ<EOS>ܐ̄̇ܣܟܹܿܝܡ ܚܵܘܣܵܐ ܕܥܲܠ ܒܲܪܢܵܫܵܐ ܪܲܟܸܿܒܼ ܚܲܣܡ̇ܐ<EOS>ܘܐܲܦܝܼܣ ܘܲܒܼܥ̣ܵܐ ܘܲܗ̤ܘܲܝ̈ ܡܸܠܵܘ̈ܗܝ ܝܲܬܿܝܼܪ̈ܵܬܼܵܐ<EOS>ܡ̣ܢ ܝܲܬܿܝܼܪܘܼ ܗܘ̤ܵܐ ܕܘܼܟܵܒܼܵܐ ܕܦܘܼܪ̈ܣܹܐ ܕܐܵܘܠܸܕܼ<EOS>ܒܕܲܫܡܲܥ ܡܸܠܬܼܵܐ ܕܣܲܬܿܪܲܬ̤ ܪܵܘܡ̇ܐ ܕܡܸܠܹ̈ܐ ܕܲܒܼܢܵܐ<EOS>ܡܸܠܬܼܵܐ ܕܓܼܘܼܢܚܵܐ ܘܕܸܦܣܵܩ ܣܲܒܼܪܵܐ ܫܡ݂ܲܥ ܒܲܪ ܐܲܒܼܪܡ<EOS>ܒܗܵܝ̇ ܕܐܸܡ݂ܲܪ ܠܹܗ ܕܐܝܼܬܼ ܗ̄ܘ̣ ܡܲܝ̈ܵܐ ܢܦܝܼܣܘܼܢ ܐܸܢܘܿܢ<EOS>ܐܝܼܬܼ ܠܲܡ ܬܲܡ̇ܢ ܡܘܼܫܹܐ ܪܲܒܵܐ ܘܲܟܼܢܵܘܵܬܹ̈ܗ<EOS>ܢܲܠܦܘܼܢ ܐܸܢܘܿܢ ܕܡ̇ܢܵܐ ܚܵܫܲ̇ܚ ܬܲܡ̇ܢ ܘܲܬܼܢܵܢ<EOS>ܣܵܦܹ̇ܩ ܡܘܼܫܹܐ ܘܡܸܠܲܬܼ ܚܲܒܼܪ̈ܵܘܗܝ ܠܝܘܼܠܦܵܢ ܐ̄ܢܵܫܵܐ<EOS>ܘܠܵܐ ܡܸܬܼܒܲܥܝܵܐ ܕܐ̄ܢܵܫ ܡ̣ܢ ܡܝܼ̈ܬܹܗ ܢܸܦܠܸܐ ܠܚܲܝܹ̈ܐ<EOS>ܠܵܐ ܡܨܹܝܢ ܡܝܼ̈ܬܹܐ ܬܦܝܼܣܘܼܢ ܚܲܝܹ̈ܐ ܐܲܝܟ ܕܲܠܚܲܝܹ̈ܐ<EOS>ܘܠܵܐ ܬܘܼܒܼ ܚܲܝܹ̈ܐ ܢܨܘܼܬܼܘܼܢ ܫܸܡܥܵܐ ܡ̣ܢ ܠܵܐ ܚܲܝܹ̈ܐ<EOS>ܣܝܵܓܼܵܐ ܪܲܒܵܐ ܣܝܼܓܼ ܒܐܲܦܲܝ̈ܗܘܿܢ ܕܐܲܝܠܹܝܢ ܕܲܥܢܲܕܼܘ<EOS>ܘܠܵܐ ܐ̄ܢܵܫ ܡܸܢܗܘܿܢ ܡܨܼܐ ܬܵܪܲܥ ܠܵܗ̇ ܠܚܲܣܝܼܢܘܼܬܹܗ<EOS>ܚܲܣܝܼܢ ܫܘܼܪܵܐ ܕܲܒܼܢ̣ܵܐ ܡ̇ܘܬܵܐ ܒܐܲܦܲܝ̈ ܡܝܼܬܹ̈ܐ<EOS>ܘܡ̇ܢ ܠܵܐܹ̇ܐ ܐܲܢ̄ܬܿ ܒܡܸܕܹܿܡ ܕܲܥܣܸܩ ܦܝܵܣܵܐ ܕܲܥܠܵܘܗܝ<EOS>ܦܣܵܝܵܐ ܕܠܵܐ ܦܝܵܣ ܗܘ̤ܵܬܼ ܒܵܥܘܼܬܹܗ ܕܗܵܘ̇ ܥܲܬܿܝܼܪܵܐ<EOS>ܘܲܓܼܡܲܪ ܡܸܠܵܘ̈ܗܝ ܘܠܵܐ ܓܼܡܲܪܘ ܢܸܓܼ̈ܕܹܿܐ ܕܲܓܼܙܵܪ ܕܝܼܢܹܗ<EOS>ܕܝܼܢܵܐ ܥܦܝܼܦܵܐ ܐܸܬܿܬܵܘܣܲܦ ܠܹܗ ܒܫܘܼܠܵܡ ܡܸܠܵܘ̈ܗܝ<EOS>ܘܲܫܬܸ̣ܩ ܒܲܫܝܘܿܠ ܐܲܝܟܵܐ ܕܡܲܡܠܸܟ ܫܸܠܝܵܐ ܘܫܸܬܼܩܵܐ<EOS>ܗܵܫܵܐ ܕܲܫܠܝܼ ܩܵܠ ܥܲܬܿܝܼܪܵܐ ܘܲܦܝܵܣ ܡܸܠܵܘ̈ܗܝ<EOS>ܬܵܘ ܢܸܬܼܩܲܪܲܒܼ ܨܹܝܕܼ ܣܘܼܟܵܠܵܐ ܕܲܟܼܣܸܐ ܒܫܲܪܒܹܿܗ<EOS>ܣܘܼܟܵܠ ܡܸܠܹ̈ܐ ܟܣܸܐ ܒܲܒܼܥܵܬܼܵܐ ܕܡܸܠܹ̈ܐ ܕܲܥܠܵܘܗܝ<EOS>ܘܐܸܠܵܐ ܒܡܸܠܹ̈ܐ ܠܵܐ ܡܸܬܓܲܠܝܵܐ ܬܲܚܦܝܼܬܼ ܡܸܠܹ̈ܐ<EOS>ܡܸܠܹ̈ܐ ܦܪ̈ܝܼܣܵܢ ܥܲܠ ܬܲܫܥܝܼܬܹܗ ܕܡܲܣܓܸܿܐ ܡܸܠܹ̈ܐ<EOS>ܢܵܘܫܸܛ ܡܸܠܹ̈ܐ ܘܲܢܪܝܼܡ ܢܲܚܬܵܐ ܕܒܲܐܦܲܝ̈ ܡܸܠܹ̈ܐ<EOS>ܡܸܠܵܘ̈ܗܝ ܫܲܚ̈ܩܵܢܝ ܡ̣ܢ ܫܘܼܪܵܝܵܐ ܕܬܲܫܥܝܼܬܼ ܡܸܠܵܘ̈ܗܝ<EOS>ܕܐܸܕܲܥ ܘܐܵܘܕܲܥ ܕܡ̇ܢܲܐ ܗ̄ܝܼ ܥܸܠܬܼܵܐ ܕܪܘܼܟܵܒܼ ܡܸܠܵܘ̈ܗܝ<EOS>ܥܸܠܬܹܗ ܗܵܕܲܐ ܗ̄ܝܼ ܕܝܘܼܠܦܵܢ ܐ̄ܢܵܫܵܐ ܟܣܸܐ ܒܵܗ̇ ܒܥܸܠܬܹܗ<EOS>ܘܠܵܐ ܡܸܬܼܒܲܥܝܵܐ ܥܸܠܬܼܵܐ ܐ̄ܚܪܹܬܼܵܐ ܕܬܼܵܘܕܲܥ ܥܸܠܬܹܗ<EOS>ܠܝܘܼܠܦܵܢ ܐ̄ܢܵܫܵܐ ܟܬܼܝܼܒܼ ܦܘܼܢܵܒܹܗ ܐܵܦ ܫܘܼܢܵܩܹܗ<EOS>ܕܢܹܐܠܦܘܼܢ ܐ̄ܢܵܫܵܐ ܠܡܸܛܲܪ ܛܲܟܼܣܵܐ ܕܲܬܼܪܹܝܢ ܥܵܠܡܹ̈ܐ<EOS>ܥܵܠܡܵܐ ܘܥܵܠܡܵܐ ܚܵܘܝܲܢܝ ܡܲܬܼܠܵܐ ܕܲܬܪܹܝܢ ܐ̄ܢܵܫܵܐ<EOS>ܚܲܕܼ ܥܲܬܿܝܼܪܵܐ ܘܚܲܕܼ ܡܸܣܟܹܿܢܵܐ ܫܪܵܪܵܐ ܘܛܘܩܣܵܐ<EOS>ܫܪܵܪܵܐ ܘܛܘܼܩܣܵܐ ܕܲܬܼܪܹܝܢ ܥܵܠܡܹ̈ܐ ܟܣܸܐ ܒܲܬܼܪ̈ܲܝܗܘܿܢ<EOS>ܘܲܨܥܝܼܪ݁ܵܬܼܵܐ ܘܲܫܒܼܝܼ̈ܚܵܢܬܼܵܐ ܕܗܵܢܵܐ ܥܵܠܡܵܐ<EOS>ܥܵܠܡܵܐ ܕܙܲܒܼܢܵܐ ܡܲܟܼܪܸܙ ܙܲܒܼܢܹܗ ܕܗܵܘ̇ ܥܲܬܿܝܼܪܵܐ<EOS>ܘܥܵܠܡܵܐܠܐ ܕܲܥܬܼܝܼܕܼ ܡܚܵܘܸܐ ܥܲܡܠܹܗ ܕܗܵܘ̇ ܡܸܣܟܹܿܢܵܐ<EOS>ܒܡܸܣܟܹܿܢܘܼܬܼܵܐ ܕܲܒܼܗܵܢ ܥܵܠܡܵܐ ܡܬܼܝܼܠ ܗ̄ܘ̣ ܥܵܠܡܵܐ<EOS>ܘܥܘܼܬܼܪܹܗ ܕܗܵܢܵܐ ܒܡܸܣܟܹܿܢܘܼܬܹܗ ܕܗܵܘ̇ ܕܲܠܥܵܠܲܡ<EOS>ܕܡܸܣܟܹܿܝܢ ܗܵܪܟܵܐ ܕܠܵܐ ܩܘܼܛܵܥܵܐ ܠܗܲܠ ܥܲܬܿܝܼܪܵܐ ܗ̄ܘ̣<EOS>ܘܕܲܩܢܸܐ ܥܘܼܬܼܪܵܐ ܘܪܵܡ̇ܐ ܪܘܼܚܹܗ ܠܗܲܠ ܡܸܣܟܹܿܢܵܐ ܗ̄ܘ̣<EOS>ܕܡ̇ܘܒܸܿܕܼ ܢܲܦܫܹܗ ܐܲܝܟ ܡ̇ܐ ܕܲܟܼܬܼܝܼܒܼ ܫܟܼܝܼܚ ܗ̄ܘ̣ ܬܲܡ̇ܢ<EOS>ܘܲܕܡܸܫܟܲܚ ܠܵܗ̇ ܒܗܵܢ ܬܘܼܩܵܢܵܐ ܒܗܵܘ̇ ܕܐܲܒܿܝܼܕܼܵܐ ܗ̄ܘ̣<EOS>ܫܟܼܵܚܬܵܐ ܪܲܒܿܬܼܵܐ ܩܢܸܐ ܗ̄ܘ̣ܵܐ ܒܐܲܪܥܵܐ ܗܵܘ̇ ܥܲܬܿܝܼܪܵܐ<EOS>ܘܲܒܼܝܘܿܡ ܡ̇ܘܬܹܿܗ ܛܠܸ݂ܩ ܛܵܒܼܵܬܼܵܐ ܘܝܼܪܸܬܼ ܘܵܝܵܐ<EOS>ܚܲܣܝܼܪ ܡ̣ܢ ܟܠ ܡܸܫܬܿܡܲܗ ܗ̄ܘ̣ܵܐ ܗܵܘ̇ ܠܵܥܵܙܪ<EOS>ܘܲܒܼܗܵܘ̇ ܥܵܠܡܵܐ ܩܢܸܐ ܛܵܝܒܼܵܬܼܵܐ ܕܠܵܐ ܡܸܫܬܲܪ̈ܝܵܢ<EOS>ܛܘܼܒܹ̈ܐ ܕܠܵܐ ܚܒܼܵܠ ܛܲܝܸܒܼ ܩܘܼܕܼܡ̇ܘܗܝ ܚܒܼܵܠܵܐ ܕܦܲܓܼܪܹܗ<EOS>ܘܥܘܼܬܼܪܵܐ ܕܠܵܟ ܣܵܟ ܢܒ݂ܲܥ ܡ̣ܢ ܥܘܼܡܩܵܐ ܕܡܸܣܟܹܿܢܘܼܬܹܗ<EOS>ܘܵܝܵܐ ܥܦܝܼܦܵܐ ܥܲܦ̣ܘ ܠܹܗ ܨܸܒܼܬܵܘ̈ܗܝ ܠܲܠܒܼܘܼܫ ܒܘܼܨܵܐ<EOS>ܕܡ̣ܢ ܦܘܼܢܵܩܵܘ̈ܗܝ ܩܢ̣ܵܐ ܦܘܼܢܵܩܵܐ ܕܫܲܠܗܹܒܼܝܼܬܼܵܐ<EOS>ܕܲܠܩܘܼܒܼܠܵܐܝܼܬܼ ܓܕܲܫ̣ܘ ܣܘܼܥܪ̈ܵܢܹܐ ܠܲܝܬܼܪܹܝܢ ܐ̄ܢܵܫܵܐ<EOS>ܘܛܵܟ ܠܵܘ ܠܲܬܼܪܹܝܢ ܐܸܠܵܐ ܠܟܼܠܢܵܫ ܕܕܼܵܡܹ̇ܐ ܠܗܵܠܹܝܢ<EOS>ܗܵܠܹܝܢ ܓܵܕܼ̈ܫܵܢ ܠܩܲܢ̈ܝܲܝ ܥܘܼܬܼܪܵܐ ܘܡܸܣܟܹܿܢܘܼܬܼܵܐ<EOS>ܘܲܥܦܝܼܦܵܐܝܼܬܼ ܡܩܲܒܿܠܝܼܢ ܐܲܓܼܪܵܐ ܕܣܘܼܥܪ̈ܵܢܲܝܗܘܿܢ<EOS>ܕܥܲܬܿܝܼܪ ܘܲܚܪܸܡ ܥܦܝܼܦ ܫܘܼܢܵܩܹܗ ܐܲܝܟ ܥܲܬܿܝܼܪܵܐ<EOS>ܘܕܲܨܪܝܼܟ ܘܲܥܡܝܼܠ ܫܦܝܼܥ ܒܘܼܣܵܡܹܗ ܐܲܝܟ ܡܸܣܟܹܿܢܵܐ<EOS>ܠܡܸܣܟܹܿܢܘܼܬܼܵܐ ܡܠܲܒܸܿܒ ܫܲܪܒܹܿܗ ܕܗܵܘܚ ܡܸܣܟܹܿܢܵܐ<EOS>ܘܪܲܒܿܘܼܬܼ ܥܘܼܬܼܪܵܐ ܡܩܲܦܲ ܕܝܼܢܹܗ ܕܗܵܘ̇ ܥܲܬܿܝܼܪܵܐ<EOS>ܗܵܝ̇ ܒܲܪ̄ܬܼ ܩܵܠܵܐ ܕܲܫ̣ܡܲܥ ܚܲܡ̇ܐ ܡ̣ܢ ܐܲܒܼܪܵܗܵܡ<EOS>ܠܵܗ̇ ܗ̄ܘ̣ ܫܵܡ̇ܥܝܼܢ ܩܲܢ̈ܝܲܝ ܥܘܼܬܼܪܵܐ ܕܚܲܪܡܝܼܢ ܗܵܟܲܢ<EOS>ܒܲܠܡܹܐܝܢ ܫܲܝܢܵܐ ܕܢܵܚ̣ ܠܵܥܵܙܵܪ ܡ̣ܢ ܛܘܼܪ̈ܵܦܵܘܗܝ<EOS>ܒܹܗ ܡܬܿܬܿܢܝܼܚܝܼܢ ܛܥܝܼܢܲܝ̈ ܝܘܼܩܪܵܐ ܕܲܥܡܝܼ̈ܠܠܵܬܼܵܐ<EOS>ܠܥܲܡܠܹ̈ܐ ܠܐܲܝܵܐ ܐܲܢܝܼܚ ܡ̇ܪܲܢ ܒܝܲܕܼ ܠܵܥܵܙܵܪ<EOS>ܘܲܠܚܲܪܡܘܼܬܼܵܐ ܕܠ̣ܵܐ ܡ̣ܢ ܪܲܗܛܵܗ̇ ܒܫܸܡ ܥܲܬܿܝܼܪܵܐ<EOS>ܠܥܘܼܬܼܪܵܐ ܦܲܪܣܝܼ ܡ̇ܐ ܕܠܵܘ̇ܝܵܐ ܠܹܗ ܚܲܪܡ̇ܢܘܼܬܼܵܐ<EOS>ܘܠܲܨܪܝܼܟܼܘܼܬܼܵܐ ܕܠܵܐ ܩܘܼܛܵܥܵܐ ܓܕܲܠ ܩܘܼܠܵܣܹ̈ܐ<EOS>ܚܲܪܡ̇ܢܘܼܬܼܵܐ ܗ̄ܝܼ ܕܦܵܫܲܬ̤ ܒܲܫܝܘܿܠ ܒܫܘܼܢܵܩ ܢܘܼܪܵܐ<EOS>ܘܡܸܣܟܹܿܢܘܼܬܼܵܐ ܗ̄ܝܼ ܕܣܸܠܩܲܬ̤ ܢܵܚܲܬ̤ ܒܥܘܼܒܹܿܗ ܕܐܲܒܼܪܵܡ<EOS>ܡܢܝܼܚ ܡܸܣܟܹܿܢܹ̈ܐ ܗܘܵܐ ܐܲܒܼܪܵܗܵܡ ܒܟܼܠ ܟܲܪ ܕܲܗܘ̤ܵܐ<EOS>ܘܚܲܝܘܼܣܬܼܵܢܵܐ ܘܲܡܠܸܐ ܪ̈ܲܚܡܹܐ ܥܲܠ ܣܵܪ̈ܘܿܚܹܐ<EOS>ܒܥܘܼܡܪܵܐ ܕܐܲܪܥܵܐ ܐܲܢܝܼܚ ܐ̄ܢܵܫܵܐ ܘܪ̈ܘܼܚܵܢܵܝܹܐ<EOS>ܘܲܒܼܗܵܘ̇ ܕܲܠܥܸܠ ܠܟܼܠ ܕܲܡܥܵܩܝܼܢ ܒܝܲܕܼ ܠܵܥܵܙܵܪ<EOS>ܒܲܣܕܼܘܿܡ ܐܲܦܝܼܣ ܕܐܸܢ ܐܝܼܬܼ ܟܹܐܢܹ̈ܐ ܢܦܘܼܫ ܠܘܼܚܵܡܵܐ<EOS>ܘܲܠܥܲܬܼܝܼܪܵܐ ܠܵܐ ܡܨܸܐ ܚܵܐܹ̇ܢ ܠܐܲܠܝܼܨܘܼܬܹܗ<EOS>ܠܵܐ ܠܲܡ ܡܲܨܝܵܐ ܕܢܸܥܒܲܪ ܨܹܐܕܲܝܟ ܥܢ̣ܵܝܗܝ ܠܐܲܠܝܼܨܵܐ<EOS>ܘܗܵܕܹܐ ܕܪ̈ܲܚܡܹܐ ܗ̄ܝܼ ܘܠܵܘ ܕܲܬܼܒܲܥܬܼܵܐ ܕܠܵܐ ܚܵܘܣܵܢܵܐ<EOS>ܠܵܐ ܗ̄ܘ̣ܵܐ ܬܒܲܥܬܼܵܐ ܕܠܵܐ ܚܵܘܣܵܢܵܐ ܬܲܒܼܥܹܗ ܠܚܲܪܡ̇ܐ<EOS>ܐܸܠܵܐ ܕܝܼܢܵܐ ܡܠܸܐ ܟܹܐܢܘܼܬܼܵܐ ܘܗܲܝܡܵܢܘܼܬܼܵܐ<EOS>ܠܵܘ ܒܘܼܣܵܡܵܐ ܕܡܲܣܲܒܼ ܒܐܲܦܹ̈ܿܐ ܝ̄ܪܸܬܼ ܡܸܣܟܹܿܢܵܐ<EOS>ܐܸܠܵܐ ܐܲܓܼܪܵܐ ܕܫܵܘܹ̇ܐ ܠܥܲܡܠܹ̈ܐ ܕܟܲܫܝܼܪܘܼܬܹܗ<EOS>ܫܵܘܹ̇ܝܢ ܗ̄ܘ̣ܵܘ ܓܹܝܪ ܠܗܵܠܹܝܢ ܕܲܓܼܕܲܫ ܬܪܹܝܢ ܕܲܟܼܬܼܝܼܒܼܝܼܢ<EOS>ܘܠܵܐ ܐ̄ܢܵܫ ܝܵ̇ܕܲܥ ܕܢܸܒܼܚܘܿܪ ܕܝܼܢܵܐ ܐܲܝܟ ܕܲܝܵܢܗܘܿܢ<EOS>ܟܹܐܝܢ ܗ̄ܘ̣ ܕܝܼܢܵܐ ܕܕܼܵܢ ܠܲܬܼܪ̈ܲܝܗܘܿܢ ܒܲܬܼܪܹܝܢ ܕܝܼܢܹ̈ܐ<EOS>ܠܚܲܕܼ ܫܘܼܢܵܩܵܐ ܘܲܠܚܲܕܼ ܛܘܼܒܼܵܐ ܕܥܲܡ ܐܲܒܼܪܵܗܵܡ<EOS>ܨܹܝܕܼ ܐܲܒܼܵܪܵܗܵܡ ܙܲܡܸܢ ܘܲܩ̣ܪܵܐ ܠܟܼܠ ܕܐܲܠܝܼܨܝܼܢ<EOS>ܘܥܲܡ ܥܲܬܿܝܼܪܵܐ ܫܕܼܵܐ ܒܫܘܼܢܵܩܵܐ ܠܟܼܠ ܕܲܡܢܵܚܝܼܢ<EOS>ܠܚܲܝܹ̈ܐ ܕܙܲܒܼܢܵܐ ܬܲܚܸܡ ܘܲܓܼܠ̣ܵܐ ܒܗܵܘ̇ ܕܲܡܢܵܚ ܗ̄ܘ̣ܵܐ<EOS>ܘܚܘܼܡܣܵܢ ܢܲܦܫܵܐ ܐܲܩܢܝܼ ܠܟܼܠܢܵܫ ܒܗܵܘ̇ ܕܲܡܥܵܩ ܗ̄ܘ̣ܵܐ<EOS>ܡܥܵܩܹ̈ܐ ܠܲܒܸܿܒܼ ܒܫܸܡ ܠܵܥܵܙܵܪ ܕܲܡܛܲܪܲܦ ܗ̄ܘ̣ܵܐ<EOS>ܘܡܸܬܼܦܲܢܩܵܢܹ̈ܐ ܪܫܵܡ ܒܲܬܼܒܲܥܬܼܵܐ ܕܡܸܬܼܦܲܢܩܵܢܵܐ<EOS>ܠܝܘܼܬܼܪܲܢ ܐ̄ܢܵܫܵܐ ܗ̤ܘܲܝ̈ ܟܠ ܕܲܗ̤ܘܲܝ̈ ܡ̣ܢ ܗܵܘ̇ ܕܲܗ̤ܘܲܝ̈<EOS>ܘܚܲܟܿܝܼܡܵܐܝܼܬܼ ܪܲܟܸܿܒܼ ܐܸܢܹܝܢ ܐܲܝܟ ܕܲܒܼܓܲܙܵܐ<EOS>ܣܲܬܲܪ ܐܸܢܹܝܢ ܠܲܣܬܼܝܼܪ̈ܵܬܹܗ ܗܵܠܹܝܢ ܕܲܗ̤ܘܲܝ̈<EOS>ܘܐܲܠܸܦ ܐ̄ܢܵܫܵܐ ܕܢܸܒܼܥܘܿܢ ܐܸܢܹܝܢ ܚܘܼܒܵܢܵܐܝܼܬܼ<EOS>ܢܘܼܪܵܐ ܕܚܘܼܒܹܿܗ ܐܲܪܡܝܼ ܒܐ̄ܢܵܫܵܐ ܪܵܚܹ̇ܡ ܐ̄ܢܵܫܵܐ<EOS>ܘܚܵܘܝܼ ܐܸܢܘܿܢ ܕܲܢܚܵܘܘܿܢܵܝܗܝ ܠܕܸܠܩܵܐ ܕܢܘܼܗܪܹܗ<EOS>ܐܘܼܡ̇ܢܵܐܝܼܬܼ ܐܸܨܛܲܢܲܥ ܗ̄ܘ̣ܵܐ ܠܚܹܝܠ ܝܘܼܠܦܵܢܹܗ<EOS>ܕܢܸܗܘܸܐ ܡܣܲܬܲܬܼ ܒܙܵܘܥܲܝ̈ ܢܲܦܫܵܐ ܕܠܵܐ ܙܘܼܥܙܵܥܵܐ<EOS>ܒܢܲܦܫܵܐ ܢܲܨܒܹܿܗ ܐܲܝܟ ܫܸܬܼܠܬܼܵܐ ܒܥܘܼܡܩܵܐ ܕܐܲܪܥܵܐ<EOS>ܘܪܲܣ ܦܸܬܼܓܼܵܡܵܘ̈ܗܝ ܒܲܕܼܡܘܼܬܼ ܛܲܠܵܐ ܥܲܠ ܙܲܪ̈ܥܘܿܢܹܐ<EOS>ܐܸܣܟܹܿܝܡ ܦܵܠܵܚܵܐ ܠܒܸ݂ܫ ܒܲܬܼܒܲܥܬܼܵܐ ܕܨܹܝܕܼ ܣܵܪ̈ܘܿܚܹܐ<EOS>ܘܘܲܣܝܼ ܡܸܢܗܘܿܢ ܙܢܲܝ̈ ܒܝܼ̈ܫܵܬܼܵܐ ܐܲܝܟ ܫܵܒܼܘܿܩܹ̈ܐ<EOS>ܣܲܪ̈ܥܸܦܝܵܬܼܵܐ ܕܲܙܢܲܝ̈ ܥܵܘ̣ܠܵܐ ܛܥܲܢܘ̣ ܥܵܘܠܹ̈ܐ<EOS>ܘܲܦܣ݂ܲܩ ܐܸܢܹܝܢ ܐܲܝܟ ܣܵܘ̈ܟܵܬܼܵܐ ܡ̣ܢ ܐܝܼܠܵܢܹ̈ܐ<EOS>ܐܲܝܟ ܕܲܠܝܲܥܪܵܐ ܥܲܕܹܿܗ ܠܝܲܥܪܵܐ ܕܲܫܟܼܝܼܪ̈ܵܬܼܵܐ<EOS>ܕܠܵܐ ܢܸܬܼܚܲܒܲܠ ܙܲܪܥܵܐ ܛܵܒܼܵܐ ܕܐܲܪܡܝܼ ܒܐ̄ܢܵܫܵܐ<EOS>ܒܲܕܼܡܘܼܬܼ ܐܵܣܝܵܐ ܥܲܠ̣ ܨܹܐܕܲܝܗܘܿܢ ܕܲܡ̈ܡܲܚܲܝܵܐ<EOS>ܘܟܼܠܚܲܕܼ ܡܸܢܗܘܿܢ ܣܵܡ̣ ܠܹܗ ܣܲܡܵܐ ܕܥܵܗܹ̇ܢ ܗ̄ܘ̣ܵܐ ܠܹܗ<EOS>ܠܪܲܒܿܘܼܬܼ ܥܵܘ̣ܠܵܐ ܓܲܙܪܹܗ ܒܦܲܪܙܠܵܐ ܕܲܓܼܙܵܪ ܕܝܼܢܵܐ<EOS>ܘܠܲܡܚܝܼܠܘܼܬܼܵܐ ܫܲܪܪܵܗ̇ ܒܣܲܒܼܪܵܐ ܕܲܥܬܼܝܼ̈ܕܼܵܬܼܵܐ<EOS>ܠܚܲܪܡ̇ܢܘܼܬܼܵܐ ܣܵܡ̣ ܠܵܗ̇ ܟܘܵܝܵܐ ܕܫܸܡ ܓܹܗܲܢܵܐ<EOS>ܘܠܲܡܪ̈ܲܚܡܵܢܹܐ ܚܲܕܲܝܼ ܒܲܫܡܵܐ ܕܠܲܡܦܹܝܕܲܝ̈ܗܘܿܢ<EOS>ܠܟܲܫܝܼܪܘܼܬܼܵܐ ܠܲܒܿܒܼܵܗ̇ ܒܐܲܓܼܪܵܐ ܕܲܥܦܝܼܦ ܛܘܼܒܹܗ<EOS>ܘܠܲܚܒܸܢܵܢܹ̈ܐ ܚܲܣܸܕܼ ܐܸܢܘܿܢ ܒܚܲܕܼ ܕܐܸܬܼܚܲܣܲܕܼ<EOS>ܠܟܼܠ ܥܲܡ ܟܠܵܐ ܐܲܩܢܝܼ ܛܲܥܡܵܐ ܕܫܲܦܝܝܼܪ̈ܵܬܼܵܐ<EOS>ܘܐܲܝܟ ܕܲܒܼܡܸܠܚܵܐ ܡܲܕܸܿܟ ܐܸܢܘܿܢ ܒܚܲܠܝܘܼܬܼ ܡܸܠܵܘ̈ܗܝ<EOS>ܚܲܠܝܘܼܬܼ ܡܸܠܵܘ̈ܗܝ ܐܲܫܩܝܼ ܠܐ̄ܢܵܫܵܐ ܟܪ̈ܝܼܗܲܝ ܢܲܦܫܵܐ<EOS>ܘܢܲܦܸܨ ܡܸܢܗܘܿܢ ܝܘܼܩܪܵܐ ܣܲܢܝܵܐ ܕܲܫܟܼܝܼܪ̈ܵܬܼܵܐ<EOS>ܗܵܐ ܣܲܡܡܵܢܵܘ̈ܗܝ ܛܵܒܹ̈ܐ ܕܐܲܣܝܼܘ ܠܓܸܢܣܲܢ ܡܝܼܬܼܵܐ<EOS>ܬܵܘ ܢܸܬܼܒܲܩܸܐ ܒܪܸܚܡܲܬܼ ܚܘܼܒܵܐܐ ܒܚܲܝܠܵܐ ܕܲܒܼܗܘܿܢ<EOS>ܗܵܐ ܦܘܼܩܕܼܵܢܵܘ̈ܗܝ ܕܪܲܒܵܐ ܡܗܝܼܪܵܐ ܕܚܲܟܸܿܡ ܢܲܦܫܲܢ<EOS>ܬܵܘ ܢܸܬܼܚܲܦܲܛ ܠܡܸܛܲܪ ܛܲܟܼܣܵܐ ܕܛܲܟܸܿܣ ܐܸܢܘܿܢ<EOS>ܗܵܐ ܫܒܼܝܼܠ ܫܲܝܢܵܐ ܕܚܵܘܝܼ ܠܐ̄ܢܵܫܵܐ ܗܘ̤ ܒܲܩܡܘܿܡܹܗ<EOS>ܬܵܘ ܢܸܪܕܸܿܐ ܒܹܗ ܐܲܝܟ ܡܘܼܫ̈ܚܵܬܼܵܐ ܕܬܲܚܸܡ ܚܘܼܒܹܿܗ<EOS>ܗܵܐ ܣܵܡ̣ ܩܘܼܕܼܡܲܝܢ ܬܪܹܝܢ ܬܘܼܩܵܢܹ̈ܐ ܕܙܲܒܼܢܵܐ ܘܕܲܥܬܼܝܼܕܼ<EOS>ܬܵܘ ܢܸܬܼܝܲܐܲܒܼ ܠܗܵܘ̇ ܬܘܼܩܵܢܵܐ ܕܠܵܐ ܫܘܼܠܵܡܵܐ<EOS>ܗܵܐ ܣܲܒܲܪ ܠܲܢ ܥܲܠ ܡܲܠܟܿܘܼܬܼܵܐ ܕܐܝܼܬܼ ܠܹܗ ܒܪܵܘܡ̇ܐ<EOS>ܬܵܘ ܢܸܨܛܲܒܲܬܼ ܒܢܲܚ̈ܬܹܿܐ ܕܲܦܐܹܝܢ ܠܝܘܿܡ ܡܸܫܬܿܘܼܬܹܗ<EOS>ܗܵܐ ܟܠܡܸܕܸܿܡ ܡܛܲܝܲܒܼ ܘܲܢܛܝܼܪ ܡܸܛܠܵܬܲܢ<EOS>ܬܵܘ ܢܸܬܼܟܲܫܲܪ ܠܡܸܣܲܒܼ ܥܘܼܬܼܪܵܐ ܕܠܵܐ ܡܸܬܼܡܲܣܟܲܢ<EOS>ܗܵܐ ܠܲܝܬܿ ܡܸܕܸܿܡ ܕܠܵܐ ܐܸܬܿܬܲܪܓܲܡ ܩܕܼܵܡ ܪܸܥܝܵܢܲܢ<EOS>ܬܵܘ ܢܸܫܬܲܪܲܪ ܒܣܘܼܟܵܠ ܡܸܠܹ̈ܐ ܕܐܸܬܼܦܲܫܲܩ ܠܲܢ<EOS>ܗܵܐ ܐܸܬܼܦܲܫܲܩܘ ܙܢܲܝ̈ ܟܲܣ̈ܝܵܬܼܵܐ ܕܠܵܐ ܓܲܠ̈ܝܵܢ ܗ̤̄ܘܲܝ̈<EOS>ܬܵܘ ܢܸܬܼܗܲܓܸܿܐ ܒܗܸܓܼܝܵܢ ܚܲܝܠܵܐ ܕܦܘܼܫܵܩܲܝ̈ܗܹܝܢ<EOS>ܗܵܐ ܢܦܲܩ̣ ܪܲܗܛܵܐ ܕܟܼܵܣܘܿܙܘܼܬܼܵܐ ܠܐܲܪܒܲܥܦܸܢ̈ܝܵܢ<EOS>ܢܨܘܼܬܼ ܥܲܡ ܟܠܢܵܫ ܫܸܡܥܵܐ ܛܵܒܼܵܐ ܕܡܲܩܢܸܐ ܚܲܝܹ̈ܐ<EOS>ܫܸܡܥܵܐ ܛܵܒܼܵܐ ܙܪܲܥ̣ܘ ܟܵܪ̈ܘܿܙܹܐ ܕܟܼܵܪܘܿܙܘܼܬܼܵܐ<EOS>ܘܗܲܒܸܿܒܼܘ ܦܹܐܪܹ̈ܐ ܕܙܲܕܿܝܼܩܘܼܬܼܵܐ ܒܹܝܬܼ ܡܵܝܘܿܬܹ̈ܐ<EOS>ܬܵܘ ܡ̇ܝܘܬܹ̈ܐ ܢܪܲܒܸܿܒܼ ܦܹܐܪܹ̈ܐ ܕܙܲܕܿܝܼܩܘܼܬܼܵܐ<EOS>ܥܲܕܼ ܐܝܼܬܼ ܙܲܒܼܢܵܐ ܠܲܡܪܲܒܵܝܘܼ ܙܢܲܝ̈ ܛܵܒܼܵܬܼ̈ܐ<EOS>ܒܚܘܼܒܵܐ ܢܸܦܠܘܿܚ ܗܵܝ̇ ܦܵܠܚܘܼܬܼܵܐ ܕܨܸܒܼܝܵܢ ܢܲܦܫܲܢ<EOS>ܕܢܸܚܨܘܿܕܼ ܦܹܐܪܹ̈ܐ ܠܵܐ ܡ̇ܝܘܿܬܹ̈ܐ ܕܠܵܐ ܣܲܒܼܥܘܼܬܼܵܐ<EOS>