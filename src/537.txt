ܥܰܠ ܚܰܝܠܳܐ ܕܡܳܪܰܢ ܝܶܫܘܽܥ ܡܫܺܝܚܳܐ<EOS>ܣܰܒܪܳܐ ܕܺܝܠܝ ܡܫܰܪܶܐ ܐܼܢܳܐ ܕܐܶܟܬܘܽܒ<EOS>ܟܬܳܒܳܐ ܕܰܓܪܰܡܰܛܺܝܩܺܝ<EOS>ܦܪܘܽܡܝܘܽܢ ܒܰܡܫܘܽܚܬܳܐ ܐܰܦܪܶܝܡܳܝܬܳܐ<EOS>ܫܘܽܒܚܳܐ ܕܰܫܡܳܟ ܐܳܘ ܡܫܰܒܚܳܐ<EOS>ܢܰܦܫܳܐ ܕܡܘܽܬܳܟ ܗܳܐ ܡܫܰܒܚܳܐ<EOS>ܘܰܕܫܰܕܝܳܐ ܒܝܰܡܳܐ ܕܗܘ̈ܽܠܶܐ<EOS>ܘܡܶܬܢܰܘܠܳܐ ܡܶܨܥܰܬ ܓ̈ܰܠܶܐ<EOS>ܠܘܳܬܳܟ ܒܩ̈ܳܠܶܐ ܪ̈ܰܥܘܽܡܶܐ<EOS>ܪܳܡܳܐ ܕܥܳܡܰܪ ܒܰܡܪ̈ܰܘܡܶܐ<EOS>ܟܰܕ ܥܰܝ̈ܢܶܐ ܕܡܰܕܥܳܐ ܡܪܺܝܡܳܐ<EOS>ܩܳܥܝܳܐ ܘܐܳܡܪܳܐ ܐܳܘ ܡܪܰܝܡܳܐ<EOS>ܨܰܠܡܳܟ ܐܼܢܳܐ ܨܰܠܡܳܟ ܫܰܒܚܶܬ<EOS>ܠܳܐ ܬܰܪܦܶܝܢܝ ܡܶܟܺܝܠ ܐܰܫܚܶܬ<EOS>ܒܢܘܽܗܪܳܐ ܕܐܰܦܰܝ̈ܟ ܥܰܠܶܝܡܰܝܢܝ<EOS>ܗܰܒ ܠܺܝ ܐܰܦܬܳܐ ܘܚܰܟܶܡܰܝܢܝ<EOS>ܒܙܘܽܦܳܟ ܡܳܪܝ ܠܶܫܳܢܝ ܚܰܠܶܠ<EOS>ܕܰܒܦܰܪܶܗܣܺܝܰܐ ܢܡܰܠܶܠ<EOS>ܥܰܠ ܠܶܟܣܺܝܣ ܐܳܪܳܡܳܝܬܳܐ<EOS>ܒܰܡܫܘܽܚܬܳܐ ܐܰܦܪܶܝܡܳܝܬܳܐ<EOS>ܕܗܺܝ ܗ̄ܝ ܡܰܡܠܠܳܐ ܣܘܽܪܝܳܝܳܐ<EOS>ܘܠܳܐ ܢܳܩܶܦ ܠܶܗ ܥܘܽܕܝܳܝܳܐ<EOS>ܘܬܘܽܪܳܨ ܡܰܡܠܠܳܐ ܠܫܰܪ̈ܘܳܝܶܐ<EOS>ܫܰܒܪ̈ܶܐ ܫܦܰܝ̈ܳܐ ܘܰܛܠܳܝ̈ܶܐ<EOS>ܢܣܺܝܡ ܗܳܟܺܝܠ ܒܰܩܦܺܝܣܘܽܬܳܐ<EOS>ܕܢܶܬܢܘܽܢܳܝܗܝ ܒܰܕܠܺܝܠܘܽܬܳܐ<EOS>ܡܶܛܽܠ ܬܚܘܽܡܳܐ ܘܦܘܽܠܳܓܳܐ ܕܡܰܡܠܠܳܐ<EOS>ܠܡܰܡܠܠܳܐ ܬܰܚܶܡ ܚܰܟܺܝ̈ܡܶܐ<EOS>ܓܪ̈ܰܡܰܛܺܝܩܽܘ ܘܰܥܪ̈ܺܝܡܶܐ<EOS>ܒܰܪܬ ܩܳܠܳܐ ܡܣܰܟܠܰܬ ܗܰܘܢܳܐ<EOS>ܒܫܰܠܡܘܽܬܳܐ ܘܠܰܘ ܒܰܟܝܳܢܳܐ<EOS>ܡܶܬܦܰܠܰܓ ܕܶܝܢ ܠܰܬܠܳܬܳܐ<EOS>ܠܰܫܡܳܐ ܘܐܶܣܳܪܳܐ ܘܡܶܠܬܳܐ<EOS>ܐܰܟܡܳܐ ܕܢܺܐܡܰܪ ܗܰܘ ܕܐܳܡܰܪ<EOS>ܕܣܘܽܩܪܰܛܺܝܣ ܠܰܡ ܐܶܫܬܰܡܰܪ<EOS>ܘܐܰܪܒܥܳܐ ܦܘܽܠܳܓ̈ܶܐ ܐܼܚܪ̈ܳܢܶܐ<EOS>ܕܣܳܡܘ ܩܰܕܡܳܝ̈ܶܐ ܒܦܰܪ̈ܫܰܓܢܶܐ<EOS>ܫܡܳܗ̈ܶܐ ܐܶܢܘܽܢ ܘܐܶܣܳܪ̈ܶܐ<EOS>ܐܰܝܟ ܒܘܽܚ̈ܳܢܶܐ ܫܰܪܺܝܪ̈ܶܐ<EOS>ܠܪ̈ܺܝܫܶܐ ܡܳܕܶܝܢ ܐܰܪܒܥܳܐ<EOS>ܢܦܰܠܓܺܝܘܗܝ ܠܡܺܐܡܪܳܐ ܠܳܐ ܠܫܰܒܥܳܐ<EOS>ܠܰܫܡܳܐ ܘܡܶܠܬܳܐ ܘܐܶܣܳܪܳܐ<EOS>ܘܠܰܡܪܰܟܒܳܐ ܕܗܘܽܝܘܽ ܡܺܐܡܪܳܐ<EOS>ܘܰܒܩܰܕܡܳܐ ܬܫܰܠܶܡܝ ܡܶܠܬܳܐ<EOS>ܡܶܢܝܳܢܳܐ ܕܰܢܩܳܫ̈ܳܬܳܐ<EOS>ܡܶܛܽܠ ܫܘܽܚܠܳܦܳܐ ܕܰܢܩܳܫ̈ܳܬܳܐ<EOS>ܡܰܡܠܠܳܐ ܡܰܢ ܡܳܪܳܢܳܝܳܐ<EOS>ܕܗܘܽ ܣܘܽܪܝܳܝܳܐ ܐܘܽܪܗܳܝܳܐ<EOS>ܢܩܳܫ̈ܳܬܳܐ ܚܰܡܶܫ ܒܫܰܘܝܘܽ<EOS>ܐܰܟܡܳܐ ܕܒܰܦܪܳܬܶܣܡܺܝܘܽ<EOS>ܝܺܕܝܺܥ ܡܰܢ ܐܰܝܟ ܩܳܢܘܽܢܳܐ<EOS>ܕܰܡܚܰܪܰܪ ܡܶܢ ܚܘܽܠܛܳܢܳܐ<EOS>ܦܬܳܚܳܐ ܡܰܢ ܐܰܝܟ ܓܰܐ ܕܓܰܐܝܳܐ<EOS>ܘܰܙܩܳܦܳܐ ܐܰܝܟ ܝܳܐ ܕܡܳܪܝܳܐ<EOS>ܪܒܳܨܳܐ ܕܶܝܢ ܐܰܝܟ ܥܶܐ ܕܥܶܙܳܐ<EOS>ܚܒܳܨܳܐ ܐܰܝܟ ܙܺܝ ܕܥܰܙܺܝܙܳܐ<EOS>ܥܨܳܨܳܐ ܒܰܕܡܘܽܬ ܫܘܽ ܕܫܘܽܪܳܐ<EOS>ܘܛܘܽ ܕܛܘܽܪܳܐ ܐܳܦ ܢܘܽ ܕܢܘܽܪܳܐ<EOS>ܬܡܺܝ̈ܗܶܐ ܕܶܝܢ ܡܰܕ̈ܢܚܳܝܶܐ<EOS>ܒܢ̈ܰܝܳܐ ܩܰܕ̈ܡܶܐ ܕܟܰܠܕ̈ܳܝܶܐ<EOS>ܡܳܢܶܝܢ ܬܘܽܒ ܘܰܢܩܳܫ̈ܳܬܳܐ<EOS>ܤܛܰܪ ܡܶܢ ܗܳܠܶܝܢ ܐܼܚܪ̈ܳܢܝܳܬܳܐ<EOS>ܘܥܶܗܰܕ ܐܶܢܶܝܢ ܐܳܦ ܚܰܣܝܳܐ<EOS>ܝܰܥܩܘܽܒ ܣܳܦܩܳܐ ܐܘܽܪܗܳܝܳܐ<EOS>ܛܰܘ ܕܶܝܢ ܕܛܰܘܪܳܐ ܘܬܰܘ ܕܐܺܝܬܰܘܗܝ<EOS>ܙܩܺܝܦܺܝܢ ܠܘܳܬܗܘܽܢ ܘܟܰܘ ܕܡܰܠ̈ܟܰܘܗܝ<EOS>ܘܰܠܢܳܘ ܕܢܳܘܣܰܐ ܘܢܘܳܢ ܕܙܰܝܢܳܘܢ<EOS>ܠܳܐ ܬܘܽܒ ܙܳܩܦܺܝܢ ܐܰܟܘܳܬܰܢ<EOS>ܘܰܠܦܶܐ ܕܦܺܐܪܳܐ ܠܳܐ ܚܳܒܨܺܝܢ<EOS>ܒܩܶܪܝܳܢܳܐ ܐܶܠܴܐ ܪܳܒܨܺܝܢ<EOS>ܟܰܕ ܠܰܦܬܳܚܳܐ ܘܠܰܙܩܳܦܳܐ<EOS>ܒܠܶܫܳܢܗܘܽܢ ܠܰܝܬ ܫܘܽܚܠܳܦܳܐ<EOS>ܣܝ̈ܳܡܶܐ ܒܪܰܡ ܡܰܣܓܶܝܢ ܣܳܝܡܺܝܢ<EOS>ܘܰܒܡܰܡܠܠܳܐ ܠܳܐ ܣܳܟ ܦܳܪܫܺܝܢ<EOS>ܘܒܰܦܬܳܚܳܐ ܟܰܕ ܡܶܬܐܰܠܨܺܝܢ<EOS>ܠܳܐܬܘܽܬܳܐ ܕܒܳܬܪܳܗ̇ ܡܚܰܝܨܺܝܢ<EOS>ܘܦܳܐܕܺܝܢ ܡܶܢ ܗܳܢܳܐ ܣܶܒܪܳܐ<EOS>ܐܰܝܟ ܕܰܒܣܘܽܓܳܐܐ ܒܰܫܪܳܪܳܐ<EOS>ܒܕܰܐܝܟ ܐܰܪܥܳܐ ܠܡܺܐܡܰܪ ܘܐܳܪܥܳܐ<EOS>ܘܰܒܣܰܒܥܳܐ ܘܣܳܒܥܳܐ ܘܬܰܪܥܳܐ<EOS>ܘܬܳܪܥܳܐ ܘܰܒܛܰܒܥܳܐ ܘܛܳܒܥܳܐ<EOS>ܗܳܟܘܳܬ ܘܰܒܙܰܪܥܳܐ ܘܙܳܪܥܳܐ<EOS>ܩܶܦܰܠܶܐܳܘܢ ܩܰܕܡܳܝܳܐ<EOS>ܡܶܛܽܠ ܗܳܠܶܝܢ ܕܰܫܡܳܐ<EOS>ܠܰܫܡܳܐ ܬܚܘܽܡܳܐ ܡܰܢ ܗܳܢܳܐ<EOS>ܩܳܠܳܐ ܦܫܺܝܛܳܐ ܕܠܳܐ ܙܰܒܢܳܐ<EOS>ܕܰܩܢܶܐ ܣܘܽܟܳܠܳܐ ܒܝܳܬܶܗ<EOS>ܒܗܶܦܟܳܐ ܕܐܶܣܳܪܳܐ ܟܢܳܬܶܗ<EOS>ܘܕܰܫܡܳܐ ܠܰܐܪܒܰܥ ܡܶܬܦܰܠܰܓ<EOS>ܡܢܰܘ̈ܳܬܳܐ ܠܳܐ ܬܶܬܦܰܠܰܓ<EOS>ܟܝܳܢܳܝܳܐ ܘܰܚܠܳܦ ܫܡܳܐ<EOS>ܥܰܠ ܡܶܠܬܳܐ ܘܡܶܠܰܬ ܫܡܳܐ<EOS>ܟܝܳܢܳܝܳܐ ܒܰܕܡܘܽܬ ܥܰܝܢܳܐ<EOS>ܚܠܳܦ ܫܡܳܐ ܐܰܝܟ ܐܰܢܼܬ ܘܐܶܢܳܐ<EOS>ܥܰܠ ܡܶܠܬܳܐ ܐܰܝܟ ܗܳܝ ܕܰܠܗܰܠ<EOS>ܡܶܠܰܬ ܫܡܳܐ ܐܰܝܟ ܥܰܘܳܠ<EOS>ܟܰܕ ܩܰܕܺܝܡܘܽܬ ܣܝܳܡܳܐ<EOS>ܒܟܺܐܢܘܽܬܳܐ ܠܰܝܬܶܝܗ̇ ܫܡܳܐ<EOS>ܐܶܠܳܐ ܐܶܣܳܪܳܐ ܐܰܝܟ ܥܰܠ<EOS>ܚܠܳܦ ܨܶܝܕ ܚܕܳܪ ܬܚܶܝܬ ܒܝܰܕ ܠܘܽܩܒܰܠ<EOS>ܠܦܘܽܬ ܒܳܬܰܪ ܠܘܳܬ ܡܶܛܽܠ ܥܰܡ<EOS>ܥܰܠ ܗܳܕܶܐ ܠܳܐ ܬܶܬܪܰܥܰܡ<EOS>ܡܶܛܽܠ ܫܡܳܐ ܟܝܳܢܳܝܳܐ<EOS>ܢܰܩܺܝܦܺܝܢ ܕܶܝܢ ܠܰܟܝ̈ܳܢܶܐ<EOS>ܓܶܢ̈ܣܶܐ ܘܐܳܕܫ̈ܶܐ ܘܡܶܢܝ̈ܳܢܶܐ<EOS>ܐܶܣܟ̈ܺܡܶܐ ܘܐܰܝܢܳܝ̈ܘܳܬܳܐ<EOS>ܘܐܰܪܒܰܥ ܗܳܠܶܝܢ ܡܰܦܠ̈ܳܬܳܐ<EOS>ܘܓܶܢܣܳܐ ܚܰܕ ܕܶܟܪܳܢܳܝܳܐ<EOS>ܘܐܰܚܪܺܝܢ ܢܶܩܒܬܳܢܳܝܳܐ<EOS>ܐܰܟܡܳܐ ܕܙܰܒܢܳܐ ܘܙܰܒܢ̈ܶܐ<EOS>ܓܰܢܬܳܐ ܠܡܺܐܡܰܪ ܐܳܦ ܓܰܢ̈ܶܐ<EOS>ܘܐܳܕܫܳܐ ܡܰܢ ܬܘܽܒ ܗܳܟܰܢܳܐ<EOS>ܩܰܕܡܳܝܳܐ ܘܰܬܪܰܝܳܢܳܐ<EOS>ܘܰܬܠܺܝܬܳܝܳܐ ܐܰܝܟ ܫܡܰܝܳܐ<EOS>ܫܡܰܝܳܢܳܐ ܫܡܰܝܳܢܳܝܳܐ<EOS>ܘܡܶܢܝ̈ܳܢܶܐ ܠܰܚܕܳܢܳܝܳܐ<EOS>ܟܺܝܬ ܘܰܠܣܰܓܺܝܐܳܢܳܝܳܐ<EOS>ܡܶܬܦܰܠܓܺܝܢ ܠܰܡ ܐܰܝܟ ܚܰܫܳܐ<EOS>ܐܰܘ ܚܰܫ̈ܶܐ ܕܰܒܢܰܝ̈ܢܳܫܳܐ<EOS>ܘܐܶܣܟ̈ܺܡܶܐ ܬܘܽܒ ܗܳܟܰܢܰܐ<EOS>ܕܰܥ ܢܺܐ ܐܳܘ ܫܰܒܪܳܐ ܡܗܰܘܢܳܐ<EOS>ܦܫܺܝܛܳܐ ܐܰܝܟ ܝܳܗܘܽ ܘܐܳܚܳܙ<EOS>ܘܰܡܪܰܟܒܳܐ ܐܰܝܟ ܝܳܗܘܽܐܳܚܳܙ<EOS>ܘܐܰܝܢܳܝ̈ܘܳܬܳܐ ܬܘܽܒ ܐܰܪܒܰܥ<EOS>ܐܺܝܬܰܝܗܘܽܢ ܟܰܕ ܬܶܬܡܰܕܰܥ<EOS>ܥܳܒܘܽܕܳܐ ܐܰܝܟ ܪܳܚܘܽܡܳܐ<EOS>ܘܚܳܫܘܽܫܳܐ ܐܰܝܟ ܪܚܘܽܡܳܐ<EOS>ܘܩܰܢܳܝܳܐ ܐܰܝܟ ܙܰܕܺܝܩܳܐ<EOS>ܡܚܰܘܶܐ ܟܝܳܢܳܐ ܐܰܝܟ ܦܶܪܩܳܐ<EOS>ܘܡܰܦܠ̈ܳܬܳܐ ܐܰܪܒܰܥ ܓܕܘܽܠ<EOS>ܒܪܺܝܫ ܟܘܽܢܳܝ̈ܶܐ ܐܰܝܟ ܒܕܘܽܠ<EOS>ܟܰܕ ܬܺܐܡܰܪ ܒܒܰܝܬܳܐ ܕܒܰܝܬܳܐ<EOS>ܗܳܟܰܢܳܐ ܘܒܰܝܬܳܐ ܠܒܰܝܬܳܐ<EOS>ܡܶܛܽܠ ܚܠܳܦ ܫܡܳܐ<EOS>ܘܠܰܚܠܳܦ ܫܡܳܐ ܡܶܬܚܰܒܪ̈ܳܢ<EOS>ܐܰܪܒܰܥ ܡܶܢ ܫܶܬ ܕܐܰܡܺܝܪ̈ܳܢ<EOS>ܓܶܢ̈ܣܶܐ ܠܰܡ ܐܰܝܟ ܕܐܶܢܳܐ ܘܐܰܢܼܬ<EOS>ܚܢܰܢ ܘܐܰܢܼܬܘܽܢ ܐܳܦ ܗܳܕܶܐ ܘܐܰܢܼܬܝ<EOS>ܘܡܶܢ ܐܶܣܟ̈ܺܡܶܐ ܦܫܺܝ̈ܛܶܐ ܗܳܕ<EOS>ܘܰܡܪܰܟܒܳܐ ܥܒܳܕܳܟ ܘܰܥܒܳܕܝ<EOS>ܘܦܰܪ̈ܨܘܽܦܶܐ ܬܠܳܬܳܐ ܐܶܢܘܽܢ<EOS>ܚܢܰܢ ܘܐܰܢܼܬܘܽܢ ܐܳܦ ܓܶܝܪ ܗܶܢܘܽܢ<EOS>ܘܡܶܢܝ̈ܳܢܶܐ ܐܶܢܳܐ ܘܗܳܠܶܝܢ<EOS>ܘܗܳܕܶܐ ܫܟܺܝܚܬܳܐ ܘܐܳܦ ܐܰܢܼܬܶܝܢ<EOS>ܡܶܛܽܠ ܥܰܠ ܡܶܠܬܳܐ<EOS>ܘܥܰܠ ܡܶܠܬܳܐ ܡܶܢ ܣܦܺܝܪ̈ܶܐ<EOS>ܢܳܩܦܳܝܳܐ ܬܘܽܒ ܡܶܬܩܪܶܐ<EOS>ܒܗܳܝ ܕܐܳܡܰܪ ܐܰܢܼܬ ܐܳܘ ܓܰܒܪܳܐ<EOS>ܕܫܰܦܺܝܪܳܐܺܝܬ ܐܰܡܺܝܪܳܐ<EOS>ܡܫܰܘܕܰܥ ܐܰܢܼܬ ܙܰܒܢܳܐ ܐܰܟܡܳܐ<EOS>ܕܬܺܐܡܰܪ ܗܳܫܳܐ ܘܰܥܕܰܡܳܐ<EOS>ܡܢܳܬܡܳܠ ܘܐܶܬܡܳܠ ܘܰܥܕܰܟܺܝܠ<EOS>ܠܘܽܩܕܰܡ ܟܶܢ ܒܳܬܰܪ ܩܰܠܺܝܠ<EOS>ܘܐܰܬܪܳܐ ܬܘܽܒ ܐܰܟܙܶܢ ܐܰܝܟܳܐ<EOS>ܗܳܪܬܰܡܳܢ ܠܗܰܠ ܟܰܪ ܗܳܪܟܳܐ<EOS>ܘܥܳܒܘܽܕܳܐܺܝܬ ܟܰܕ ܬܺܐܡܰܪ<EOS>ܦܳܩܘܽܕܳܐܺܝܬ ܘܰܬܙܰܡܰܪ<EOS>ܘܚܳܫܘܽܫܘܽܬܳܐ ܕܬܶܬܐܶܡܰܪ<EOS>ܘܰܦܩܺܝܕܳܐܺܝܬ ܘܬܶܙܕܰܡܰܪ<EOS>ܘܐܰܝܟܰܢ ܣܺܝܡ ܐܰܟܡܳܐ ܕܰܫܘܳܬ<EOS>ܥܰܪܛܶܠ ܐܶܫܬܘܽܦ ܒܳܬ ܛܘܳܬ<EOS>ܘܰܟܡܳܐ ܬܘܽܒ ܝܰܬܺܝܪܳܐܺܝܬ<EOS>ܐܰܘ ܛܳܒ ܣܰܓܺܝ ܒܨܺܝܪܳܐܺܝܬ<EOS>ܘܦܘܽܚ̈ܳܡܶܐ ܐܰܝܟ ܗܳܟܰܢܳܐ<EOS>ܗܳܟܘܳܬ ܘܐܰܟܙܶܢ ܘܐܰܝܟܰܢܳܐ<EOS>ܘܗܳܠܶܝܢ ܡܰܢ ܐܳܦܶܢ ܕܳܡܶܝܢ<EOS>ܠܶܐܣܳܪ̈ܶܐ ܫܡܳܗ̈ܶܐ ܐܶܢܘܽܢ<EOS>ܡܶܛܽܠ ܡܶܠܰܬ ܫܡܳܐ<EOS>ܠܡܶܠܰܬ ܫܡܳܐ ܬܘܽܒ ܬܠܳܬ<EOS>ܢܳܩ̈ܦܳܢ ܠܳܗ̇ ܟܺܝܬ ܕܺܝܠ̈ܳܝܳܬ<EOS>ܓܶܢ̈ܣܶܐ ܐܰܟܡܳܐ ܕܐܰܡܺܝܪܳܐ<EOS>ܗܰܘ ܫܰܦܺܝܪ ܗܳܝ ܫܰܦܺܝܪܳܐ<EOS>ܘܡܶܢܝ̈ܳܢܶܐ ܛܳܒ ܗ̄ܘܽ ܡܳܪܝܳܐ<EOS>ܘܛܳܒܺܝܢ ܡܰܠܰܐܟ̈ܶܐ ܓܒܰܝ̈ܳܐ<EOS>ܘܦܰܪ̈ܨܘܽܦܶܐ ܐܰܝܟ ܚܰܛܳܝ ܐܼܢܳܐ<EOS>ܘܙܰܕܺܝܩ ܐܰܢܼܬ ܘܐܰܟܬܳܢ ܗܳܢܳܐ<EOS>ܡܶܛܽܠ ܚܕܳܢܳܝܘܽܬܳܐ ܕܰܫܡܳܗ̈ܶܐ<EOS>ܘܣܰܓܺܝܳܐܢܳܝܘܽܬܗܘܽܢ<EOS>ܢܶܗܦܘܽܟ ܡܶܟܺܝܠ ܥܰܠ ܫܶܕܬܳܐ<EOS>ܘܰܢܦܰܠܶܐ ܠܣܳܥܘܽܪܘܽܬܳܐ<EOS>ܘܰܢܫܰܪܶܐ ܬܘܽܒ ܡܶܢ ܪܺܝܫܳܐ<EOS>ܕܠܳܐ ܢܶܫܢܰܙ ܠܰܢ ܡܶܢ ܢܺܝܫܳܐ<EOS>ܐܺܝܬ ܗ̄ܘܽ ܫܡܳܐ ܕܰܚܕܳܢܳܐܺܝܬ<EOS>ܡܶܬܐܶܡܰܪ ܒܰܠܚܘܽܕܳܐܺܝܬ<EOS>ܐܰܟܡܳܐ ܕܐܳܡܰܪ ܐܰܢܼܬ ܐܰܢܼܬܬܳܐ<EOS>ܘܗܳܟܰܢܳܐ ܫܪܳܪܳܐ ܘܩܘܽܫܬܳܐ<EOS>ܘܐܺܝܬ ܬܘܽܒ ܣܰܓܺܝܳܐܢܳܝܳܐ<EOS>ܕܠܳܐ ܡܶܬܐܶܡܰܪ ܚܕܳܢܳܝܳܐ<EOS>ܐܰܝܟ ܥܳܢ̈ܳܐ ܘܛܰܝܪ̈ܳܐ ܘܪ̈ܰܚܫܳܐ<EOS>ܘܰܦܠ̈ܳܛܘܳܬܳܐ ܘܪ̈ܰܟܫܳܐ<EOS>ܘܐܺܝܬ ܬܘܽܒ ܕܰܫܘܶܐ ܒܶܗ ܒܢܺܝܫܳܐ<EOS>ܒܰܠܚܘܽܕܳܝܘܽܬܳܐ ܘܟܶܢܫܳܐ<EOS>ܒܰܕܡܘܽܬ ܐܼܢܳܫܳܐ ܘܰܫܡܰܝܳܐ<EOS>ܟܰܕ ܬܺܐܡܰܪ ܒܰܠܚܘܽܕܳܝܳܐ<EOS>ܕܠܳܐ ܬܶܓܚܰܟ ܡܰܢ ܥܰܠ ܐܼܢܳܫܳܐ<EOS>ܕܡܰܪܺܝܪ̈ܳܢ ܚܶܢ̈ܟܰܘܗܝ ܒܚܰܫܳܐ<EOS>ܘܐܺܝܬ ܐܼܢܳܫ̈ܳܐ ܕܩܳܝܡܺܝܢ ܬܢܳܢ<EOS>ܘܥܰܝ̈ܢܶܐ ܕܺܝܠܗܘܽܢ ܒܰܢ ܡܰܨ̈ܕܳܢ<EOS>ܘܠܳܐ ܬܺܐܡܶܐ ܠܰܡ ܒܰܫܡܰܝܳܐ<EOS>ܕܟܘܽܪܣܝܰܐ ܗ̄ܘ ܕܐܰܠܳܗܳܐ ܒܳܪܝܳܐ<EOS>ܘܬܺܐܡܰܪ ܕܰܫܡܰܝ̈ܳܐ ܢܶܚܕܘܽܢ<EOS>ܫܡܰܝ̈ܳܐ ܥܒܳܕ ܐܺܝܕܰܝ̈ܟ ܐܶܢܘܽܢ<EOS>ܘܐܺܝܬ ܗܘܽ ܫܡܳܗ̈ܶܐ ܕܒܰܟܢܘܽܫܝܳܐ<EOS>ܡܶܬܦܰܪܫܺܝܢ ܘܒܰܠܚܘܽܕܳܝܳܐ<EOS>ܐܰܟܡܳܐ ܕܓܰܒܪܳܐ ܐܳܦ ܓܰܒܪ̈ܶܐ<EOS>ܘܗܳܟܰܢܳܐ ܫܰܒܪܳܐ ܘܫܰܒܪ̈ܶܐ<EOS>ܘܡܶܢ ܟܰܣܝܳܐ ܐܶܡܰܪ ܟܣܰܝ̈ܳܐ<EOS>ܓܒܰܝ̈ܳܐ ܫܒܰܝ̈ܳܐ ܘܰܚܣܰܝ̈ܳܐ<EOS>ܘܡܶܢ ܙܰܢܳܝܳܐ ܙܰܢܳܝ̈ܶܐ<EOS>ܫܰܒܳܝ̈ܶܐ ܐܳܦ ܙܰܟܳܝ̈ܶܐ<EOS>ܘܒܶܙ̈ܬܶܐ ܐܶܡܰܪ ܡܶܢ ܒܶܙܬܳܐ<EOS>ܘܗܶܪ̈ܳܬܳܐ ܬܘܽܒ ܡܶܢ ܗܶܪܬܳܐ<EOS>ܡܶܛܽܠ ܕܶܟܪܳܢܳܝܘܽܬܳܐ<EOS>ܕܰܫܡܳܗ̈ܶܐ ܘܢܶܩܒܬܳܢܳܝܘܽܬܗܘܽܢ<EOS>ܐܺܝܬ ܗ̄ܘܽ ܫܡܳܐ ܕܶܟܪܳܢܳܝܳܐ<EOS>ܕܠܰܝܬ ܠܶܗ ܢܶܩܒܬܳܢܳܝܳܐ<EOS>ܐܶܝܟ ܢܶܫܪܳܐ ܘܒܳܩܳܐ ܘܐܰܪܙܳܐ<EOS>ܥܘܽܕܳܐ ܘܙܰܝܬܳܐ ܘܐܳܦ ܐܼܪܳܙܳܐ<EOS>ܘܐܺܝܬ ܗ̄ܘܽ ܕܰܒܗܶܦܟܳܐ ܕܗܳܟܰܢ<EOS>ܠܳܐ ܣܳܟ ܒܰܙܢܳܐ ܡܶܬܕܰܟܪ̈ܳܢ<EOS>ܐܰܝܟ ܣܢܘܽܢܺܝܬܳܐ ܕܰܡܢܰܨܪܳܐ<EOS>ܘܨܶܦܪܳܐ ܡܦܰܪܚܳܐ ܒܐܶܓܳܪܳܐ<EOS>ܘܒܰܪ ܫܳܥܬܶܗ ܝܶܒܫܰܬ ܬܺܬܳܐ<EOS>ܘܥܳܢ̈ܳܐ ܒܰܛܝܳܪܳܐ ܒܳܝܬܳܐ<EOS>ܘܐܺܝܬ ܗ̄ܘ ܕܰܬܪ̈ܰܝܗܘܽܢ ܐܺܝܬܰܘܗܝ<EOS>ܒܰܡܦܰܬܟܘܽܬܳܐ ܟܺܝܬ ܕܰܙܢܰܘ̈ܗܝ<EOS>ܐܰܝܟ ܫܶܡܫܳܐ ܐܶܣܦܺܝܪ ܢܘܽܗܪܳܐ<EOS>ܘܓܰܡܠܳܐ ܥܰܡܗܘܽܢ ܐܳܦ ܕܰܝܪܳܐ<EOS>ܘܫܶܡܫܳܐ ܝܺܕܰܥ ܡܰܥܪ̈ܳܒܰܘܗܝ<EOS>ܘܥܶܪܒܰܬ ܫܶܡܫܳܐ ܡܶܢ ܥܰܝ̈ܢܰܘܗܝ<EOS>ܠܟܽܠܗܘܽܢ ܓܰܡܠ̈ܰܘܗܝ ܡܠܳܬ ܒܰܪܬܳܐ<EOS>ܘܢܶܗܘ̈ܝܳܢ ܓܰܡܠ̈ܰܝܗܘܽܢ ܠܒܶܙܬܳܐ<EOS>ܘܩܰܕܺܝܫ ܗܘܽ ܘܙܰܕܺܝܩ ܕܰܝܪܳܐ<EOS>ܘܕܰܝܪܳܐ ܐܼܚܪܳܝܬܳܐ ܒܡܰܕܒܪܳܐ<EOS>ܘܐܺܝܬ ܗ̄ܘܽ ܕܟܽܠܗܘܽܢ ܡܶܬܐܶܡܰܪ<EOS>ܒܰܟܬܳܒ̈ܶܐ ܐܳܦ ܡܶܫܬܰܡܰܪ<EOS>ܕܶܟܪܳܢܳܐ ܘܢܶܩܒܬܳܢܳܐ<EOS>ܚܕܳܢܳܝܳܐ ܘܣܰܓܺܝܐܳܢܳܐ<EOS>ܐܰܝܟ ܒܰܪܬ ܩܳܠܳܐ ܕܰܫܡܰܝܳܐ<EOS>ܒܰܠܚܘܽܕܶܝܗ̇ ܒܶܠܥܳܕ ܕܘܽܡܝܳܐ<EOS>ܠܳܐ ܒܰܫܡܰܝܳܐ ܕܟܘܽܪܣܝܰܐ ܗ̄ܘ<EOS>ܗܳܐ ܕܶܟܪܳܢ ܘܰܚܕܳܢܳܝܰܐ ܗ̄ܘ<EOS>ܘܢܶܚܕܘܽܢ ܫܡܰܝ̈ܳܐ ܡܙܰܡܰܪ ܐܰܢܼܬ<EOS>ܟܰܕ ܡܰܣܓܶܐ ܘܰܡܕܰܟܰܪ ܐܰܢܼܬ<EOS>ܡܶܛܽܠ ܫܘܽܡܳܗܳܐ ܘܡܶܫܬܰܡܗܳܢܳܐ<EOS>ܫܘܽܡܳܗܳܐ ܗܰܘ ܗ̄ܘܽ ܒܰܙܢܳܐ<EOS>ܕܡܶܩܰܦ ܢܳܩܶܦ ܠܰܟܝܳܢܳܐ<EOS>ܘܠܳܐ ܡܶܫܬܰܡܠܶܐ ܒܶܗ ܡܺܐܡܪܳܐ<EOS>ܟܰܕ ܡܰܥܗܶܕ ܠܶܗ ܐܳܡܘܽܪܳܐ<EOS>ܐܳܡܰܪ ܐܰܢܼܬ ܓܰܒܪܳܐ ܡܥܳܩܳܐ<EOS>ܐܳܦ ܝܰܡܳܐ ܬܘܽܒ ܣܘܽܡܳܩܳܐ<EOS>ܘܠܳܐ ܡܶܫܬܰܡܠܶܐ ܣܘܽܟܳܠܳܐ<EOS>ܥܕܰܡܳܐ ܕܬܰܘܣܶܦܬܳܐ ܥܳܐܠܳܐ<EOS>ܘܓܰܒܪܳܐ ܡܥܳܩܳܐ ܠܰܡ ܥܰܪܺܝܩ<EOS>ܘܝܰܡܳܐ ܣܘܽܡܳܩܳܐ ܥܰܡܺܝܩ<EOS>ܘܫܘܽܡܳܗܳܐ ܠܡܶܫܬܰܡܗܳܢܳܐ<EOS>ܢܳܩܘܦܰܐ ܗ̄ܘ ܟܺܝܬ ܐܰܡܺܝܢܳܐ<EOS>ܐܶܢ ܕܶܟܪܳܢܰܐ ܗ̄ܘ ܕܶܟܪܳܢܳܝ<EOS>ܘܐܶܢ ܢܶܩܒܰܐ ܗ̄ܘ ܢܶܩܒܬܳܢܳܝ<EOS>ܗܘܽ ܗܳܟܘܳܬ ܘܐܶܢ ܣܰܓܺܝܐܰ ܗ̄ܘ<EOS>ܘܐܶܢ ܬܘܽܒ ܒܰܙܢܳܐ ܠܚܘܽܕܳܝܰܐ ܗ̄ܘ<EOS>ܬܺܐܡܰܪ ܠܰܡ ܝܰܠܕܳܐ ܚܰܕܬܳܐ<EOS>ܘܓܰܒܪ̈ܶܐ ܛܳܒ̈ܶܐ ܕܢܰܟܦܘܽܬܳܐ<EOS>ܐܳܦ ܢܶܫ̈ܶܐ ܣܰܓܺܝ̈ܐܳܬܳܐ<EOS>ܫܺܝܘܽܬܳܐ ܬܘܽܒ ܝܳܐܺܝܬܳܐ<EOS>ܡܶܛܽܠ ܡܶܬܕܰܠܠܳܢܘܽܬܳܐ ܕܰܫܡܳܗ̈ܶܐ<EOS>ܚܰܡܶܫ ܐܶܢܶܝܢ ܐܳܬܘ̈ܳܬܳܐ<EOS>ܛܥܺܝ̈ܢܳܬ ܚܘܽܘܳܝܳܐ ܘܐܳܬܳܐ<EOS>ܕܰܒܗܶܝܢ ܗܳܘܶܐ ܫܘܽܘܕܳܥܳܐ<EOS>ܕܰܨܒܘܽܬܳܐ ܐܰܝܟ ܕܰܒܨܶܒܥܳܐ<EOS>ܫܡܳܗ̈ܶܐ ܠܰܡ ܐܰܛܘܽܡܳܝ̈ܶܐ<EOS>ܟܶܐܡܰܬ ܗܳܠܶܝܢ ܩܢܘܽܡܳܝ̈ܶܐ<EOS>ܘܰܫܡܳܗ̈ܶܐ ܪ̈ܶܡܙܳܢܳܝܶܐ<EOS>ܘܦܘܽܚܳܡܳܐ ܕܐܰܚܝܳܢ̈ܳܝܶܐ<EOS>ܘܢܰܩܺܝܦܘܽܬ ܠܶܗ ܐܳܬܘܽܬܳܐ<EOS>ܥܰܡ ܗܶܐ ܬܘܽܒ ܒܕܰܒܺܝܩܘܽܬܳܐ<EOS>ܐܰܟܡܳܐ ܕܬܺܐܡܰܪ ܣܘܽܩܪܰܛܺܝܣ<EOS>ܘܰܦܠܰܛܘܽܢ ܐܳܦ ܢܰܘܰܐܛܺܝܣ<EOS>ܘܗܳܢܳܐ ܐܶܡܰܪ ܐܰܘ ܗܳܠܶܝܢ<EOS>ܘܗܳܕܶܐ ܥܶܠܰܬ ܐܰܘ ܗܳܢܶܝܢ<EOS>ܘܒܶܝܬ ܝܰܥܩܘܽܒ ܟܳܣ ܒܶܢܝܳܡܶܝܢ<EOS>ܟܬܳܒ ܡܘܽܫܶܐ ܣܦܰܪ ܒܶܪܝܳܡܶܝܢ<EOS>ܘܐܶܬܳܐ ܠܶܗ ܠܰܡ ܠܰܡܕܺܝܢܼܬܳܐ<EOS>ܘܰܣܠܶܩ ܠܶܗ ܬܘܽܒ ܠܰܣܦܺܝܢܼܬܳܐ<EOS>ܐܰܘ ܬܺܐܡܰܪ ܣܰܠܩܶܗ ܠܛܘܽܪܳܐ<EOS>ܘܝܶܫܘܽܥ ܬܘܽܒ ܥܰܒܪܶܗ ܠܢܰܗܪܳܐ<EOS>ܡܶܛܽܠ ܐܳܬܘ̈ܳܬܳܐ<EOS>ܕܣܰܓܺܝܐܳܢܘܽܬܳܐ ܒܰܫܡܳܗ̈ܶܐ<EOS>ܘܐܳܬܘ̈ܳܬܳܐ ܕܣܰܓܺܝܐܘܽܬܳܐ<EOS>ܚܒܺܝ̈ܫܳܢ ܒܰܬܡܺܝܢܳܝܘܺܬܳܐ<EOS>ܐܰܝܟܰܢܳܐ ܕܣܳܦܪ̈ܶܐ ܟܽܠܗܘܽܢ<EOS>ܣܰܝܶܟܘ ܐܶܢܶܝܢ ܒܣܺܝ̈ܡܳܬܗܘܽܢ<EOS>ܡܶܢ ܐܰܒܳܐ ܐܰܒܳܗ̈ܳܬܳܐ<EOS>ܩܪܺܝ ܡܶܢ ܐܶܡܳܐ ܐܶܡܗ̈ܳܬܳܐ<EOS>ܘܡܶܢ ܐܰܒܳܐ ܬܘܽܒ ܐܰܒܳܗ̈ܶܐ<EOS>ܘܗܳܟܘܳܬ ܡܶܢ ܫܡܳܐ ܫܡܳܗ̈ܶܐ<EOS>ܘܟܽܠܗܶܝܢ ܓܳܒ̈ܠܳܢ ܣܰܡ̈ܡܳܢܶܐ<EOS>ܘܥܰܡܗܘܽܢ ܚܳܠ̈ܛܺܝܢ ܐܶܒܒ̈ܳܢܶܐ<EOS>ܘܝܳܕ̈ܥܰܝ ܚܶܟܡܳܐ ܝܰܘ̈ܢܳܝܶܐ<EOS>ܘܐܳܫ̈ܦܰܝ ܐܶܫܦܳܐ ܡܶܨܪ̈ܳܝܶܐ<EOS>ܢܫܰܒܚܘܽܢܳܟ ܥܰܡܳܐ ܘܥܰܡ̈ܡܶܐ<EOS>ܘܬܰܓܳܪ̈ܶܐ ܥܳܒܪ̈ܰܝ ܝܰܡ̈ܡܶܐ<EOS>ܘܡܶܢ ܐܰܪܥܳܐ ܠܰܡ ܐܰܪ̈ܥܳܬܳܐ<EOS>ܘܡܶܢ ܠܺܠܝܳܐ ܠܰܝ̈ܠܰܘܳܬܳܐ<EOS>ܘܰܒܝܰܘܢܳܝܳܐ ܬܘܽܒ ܗܘ̈ܽܠܰܐܣ<EOS>ܒܰܠܰܐܢ̈ܰܣ ܐܳܦ ܐܳܐܰܪ̈ܰܣ<EOS>ܘܗܳܟܰܢܳܐ ܬܶܐܳܘܠܳܘ̈ܓܳܘ<EOS>ܓܪ̈ܰܡܰܛܺܝܩܘܽ ܘܠܘܽܓܺܝ̈ܩܘܽ<EOS>ܡܶܛܽܠ ܣܝܳܡܳܐ ܕܢܘܽܩ̈ܙܶܐ<EOS>ܒܰܫܡܳܗ̈ܶܐ ܣܰܓܺܝ̈ܐܳܢܳܝܶܐ<EOS>ܘܕܰܥ ܬܘܽܒ ܕܰܫܡܳܗ̈ܶܐ ܟܽܠܗܘܽܢ<EOS>ܗܢܘܽܢ ܕܰܡܨܶܝܢ ܕܢܶܬܐܰܡܪܘܽܢ<EOS>ܠܚܘܽܕܳܝ̈ܶܐ ܘܣܰܓܺܝ̈ܐܳܢܳܝܶܐ<EOS>ܒܢܘܽܩ̈ܙܶܐ ܗܳܘܶܝܢ ܣܰܓܺܝ̈ܐܶܐ<EOS>ܐܰܝܟ ܢܰܟ̈ܦܶܐ ܐܳܦ ܢܰܟ̈ܦܳܬܳܐ<EOS>ܘܙܰܕܺܝܩܳܐ ܘܙܰܕܺܝܩ̈ܳܬܳܐ<EOS>ܘܟܶܢܫܳܐ ܘܥܰܡܳܐ ܘܡܰܫܪܺܝܬܳܐ<EOS>ܘܩܶܢܝܳܢܳܐ ܘܒܰܩܪܳܐ ܘܣܺܝܡܬܳܐ<EOS>ܐܳܦܶܢ ܓܶܝܪ ܣܘܽܓܳܐܐ ܡܫܰܘܕܰܥ<EOS>ܟܽܠ ܚܰܕ ܡܶܢܗܘܽܢ ܘܰܡܡܰܕܰܥ<EOS>ܒܗܳܝ ܕܬܶܢܝܳܢܘܽܬ ܡܶܬܟܰܢܫܺܝܢ<EOS>ܢܘܽܩ̈ܙܶܐ ܠܗܘܽܢ ܗ̄ܘܽ ܡܶܬܢܰܛܪܺܝܢ<EOS>ܥܳܢ̈ܳܐ ܕܶܝܢ ܘܡܰܝ̈ܳܐ ܘܪ̈ܰܚܫܳܐ<EOS>ܘܰܕܡܰܝ̈ܳܐ ܘܩܘܽܪ̈ܝܳܐ ܘܪ̈ܰܟܫܳܐ<EOS>ܒܰܕܠܳܐ ܡܨܶܝܢ ܬܘܽܒ ܢܶܬܟܰܢܫܘܽܢ<EOS>ܢܘܽܩ̈ܙܶܐ ܠܡܳܢܳܐ ܢܶܬܢܰܛܪܘܽܢ<EOS>ܐܳܡܰܪ ܐܰܢܼܬ ܒܰܩܪ̈ܶܐ ܘܟܶܢ̈ܫܶܐ<EOS>ܘܠܳܐ ܡܨܶܝܬ ܕܬܺܐܡܰܪ ܣܳܟ ܪ̈ܰܟܫܶܐ<EOS>ܐܳܦܠܳܐ ܬܘܽܒ ܪ̈ܰܚܫܶܐ ܘܡܰܝ̈ܶܐ<EOS>ܘܠܳܐ ܕܡܰܝ̈ܶܐ ܘܥܳܢ̈ܶܐ ܘܩܘܽܪ̈ܝܶܐ<EOS>ܡܶܛܽܠ ܐܳܬܘ̈ܳܬܳܐ<EOS>ܕܕܶܟܪܳܢܘܽܬܳܐ ܒܰܫܡܳܗ̈ܶܐ<EOS>ܐܰܪܒܰܥ ܐܳܬܘ̈ܳܬܳܐ ܐܶܢܶܝܢ<EOS>ܕܕܶܟܪܳܢܘܽܬܳܐ ܐܰܝܟ ܗܳܘܶܝܢ<EOS>ܗܶܐ ܕܥܰܒܕܶܗ ܘܐܺܝܕܶܗ ܘܰܒܪܶܗ<EOS>ܘܦܰܓܪܶܗ ܪܺܝܫܶܗ ܐܳܦ ܣܰܥܪܶܗ<EOS>ܘܰܐܘ ܕܥܰܡܗܘܽܢ ܐܳܦ ܕܐܺܝܬܰܝܗܘܽܢ<EOS>ܘܰܕܟܽܠܗܘܽܢ ܐܳܦ ܘܰܕܗܳܢܘܽܢ<EOS>ܘܝܘܽܕ ܕܓܰܒܰܘ̈ܗܝ ܐܳܦ ܢܘܽܢ ܕܐܰܝܢܳܐ<EOS>ܒܳܗ̇ ܒܰܕܡܘܽܬܳܐ ܘܰܕܗܳܢܳܐ<EOS>ܡܶܛܽܠ ܐܳܬܘ̈ܳܬܳܐ<EOS>ܕܢܶܩܒܬܳܢܘܽܬܳܐ ܒܰܫܡܳܗ̈ܶܐ<EOS>ܗܳܟܘܳܬ ܘܰܠܢܶܩܒܬܘܽܬܳܐ<EOS>ܐܰܪܒܰܥ ܐܶܢܶܝܢ ܐܳܬܘ̈ܳܬܳܐ<EOS>ܬܰܘ ܕܰܫܒܰܪܬܳܐ ܘܰܕܒܰܪܬܳܐ<EOS>ܘܰܕܬܰܪܬܶܝܢ ܘܰܕܚܶܘܳܪܬܳܐ<EOS>ܐܶܠܳܐ ܒܦܶܚܬܳܐ ܘܰܪܬܺܝܬܳܐ<EOS>ܗܳܟܘܳܬ ܘܰܒܠܰܝ̈ܠܰܘܳܬܳܐ<EOS>ܬܰܘ ܢܳܛܪܳܐ ܕܶܟܪܳܢܘܽܬܳܐ<EOS>ܘܠܳܐ ܡܰܥܠܳܐ ܢܶܩܒܬܘܽܬܳܐ<EOS>ܘܝܘܽܕ ܕܟܽܠܗܶܝܢ ܥܰܡ ܗܳܝ ܕܐܶܡܶܟܝ<EOS>ܘܐܰܒܘܽܟܝ ܘܐܰܚܰܝ̈ܟܝ ܐܳܦ ܥܰܡܶܟܝ<EOS>ܘܝܘܽܕ ܥܰܡ ܗܶܐ ܕܰܬܕܶܝ̈ܗ̇ ܘܰܓܪ̈ܶܝܗ̇<EOS>ܘܗܳܢܶܝܢ ܕܰܒܢ̈ܶܝܗ̇ ܘܰܕܝܰܠ̈ܕܶܝܗ̇<EOS>ܪܒܺܝܥܳܝܬܳܐ ܕܳܠܰܬ ܕܐܰܝܕܳܐ<EOS>ܒܳܗ̇ ܒܰܕܡܘܽܬܳܐ ܘܰܕܗܳܕܶܐ<EOS>ܡܶܛܽܠ ܡܙܰܥܪܳܢܘܽܬܳܐ ܕܰܫܡܳܗ̈ܶܐ<EOS>ܒܰܬܪܶܝܢ ܗܳܘܶܐ ܙܘܽܥܳܪܳܐ<EOS>ܒܫܳܝܘܽܛܘܽܬܳܐ ܘܢܘܳܨܳܪܳܐ<EOS>ܘܠܳܐܬܘ̈ܳܬܳܐ ܒܡܶܠܰܬ ܢܰܣܺܝܘ<EOS>ܣܰܝܶܟܘ ܣܳܦܪ̈ܶܐ ܟܰܕ ܢܰܣܺܝܘ<EOS>ܥܰܡܗܶܝܢ ܘܰܡܪܺܝܡܳܢܘܽܬܳܐ<EOS>ܕܗܳܕܶܐ ܣܶܡܟܰܬ ܡܶܢ ܚܰܪܬܳܐ<EOS>ܡܶܢ ܓܰܒܪܳܐ ܟܺܝܬ ܓܰܒܪܘܽܢܳܐ<EOS>ܘܡܶܢ ܫܰܒܪܳܐ ܬܘܽܒ ܫܰܒܪܘܽܢܳܐ<EOS>ܘܡܶܢ ܒܰܪܬܳܐ ܒܰܪܬܘܽܢܺܝܬܳܐ<EOS>ܘܡܶܢ ܡܕܺܝܢܼܬܳܐ ܡܕܺܝܢܼܬܘܽܢܺܝܬܳܐ<EOS>ܘܡܶܢ ܓܰܒܪܳܐ ܟܺܝܬ ܓܰܒܪܘܽܣܳܐ<EOS>ܐܶܡܪܘܽܣܳܐ ܐܳܦ ܛܰܠܝܘܽܣܳܐ<EOS>ܘܡܶܢ ܦܺܝܠܺܝܦܘܽܣ ܦܺܝܠܺܝܦܶܐ<EOS>ܐܰܟܡܳܐ ܕܡܶܢ ܦܰܘܠܘܽܣ ܦܰܘܠܶܐ<EOS>ܡܶܛܽܠ ܓܕܳܡܳܐ ܕܰܫܡܳܗ̈ܶܐ<EOS>ܕܰܥ ܕܰܓܕܳܡܳܐ ܒܰܫܡܳܗ̈ܶܐ<EOS>ܒܙܰܢܰܝ̈ܳܐ ܫܬܳܐ ܡܰܢ ܗܳܘܶܐ<EOS>ܒܰܓܕܳܡ ܐܳܠܰܦ ܡܶܢ ܥܶܩܒܳܐ<EOS>ܟܰܕ ܬܺܐܡܰܪ ܟܺܐܒ ܡܶܢ ܟܺܐܒܳܐ<EOS>ܘܰܕܝܘܽܕ ܗܳܟܘܳܬ ܕܐܰܚܪܳܝܳܐ<EOS>ܐܰܟܡܳܐ ܕܰܛܠܶܐ ܡܶܢ ܛܰܠܝܳܐ<EOS>ܘܰܕܬܰܘ ܘܐܳܠܰܦ ܕܰܒܚܰܪܬܳܐ<EOS>ܐܰܝܟ ܛܰܝܒܘܽ ܡܶܢ ܛܰܝܒܘܽܬܳܐ<EOS>ܘܐܶܢ ܬܟܰܢܫܺܝܗ̇ ܐܰܩܶܦ ܠܳܗ̇ ܢܘܽܢ<EOS>ܟܰܕ ܐܳܡܰܪ ܐܰܢܼܬ ܛܰܝܒܘ̈ܳܢ<EOS>ܘܰܩܪܶܐ ܩܪܺܝ ܡܶܢ ܩܪܺܝܬܳܐ<EOS>ܘܗܳܟܰܢܳܐ ܒܰܝ ܡܶܢ ܒܰܝܬܳܐ<EOS>ܘܬܰܚܘܺܝ ܬܘܽܒ ܡܶܢ ܬܰܚܘܺܝܬܳܐ<EOS>ܘܗܳܟܰܢܳܐ ܕܡܘܽ ܡܶܢ ܕܡܘܽܬܳܐ<EOS>ܘܰܕܬܰܘ ܒܰܠܚܘܽܕ ܗܳܟܰܢܳܐ<EOS>ܟܶܐܡܰܬ ܠܰܡ ܡܶܢ ܫܰܢܼܬܳܐ ܫܢܳܐ<EOS>ܘܰܕܡܺܝܡ ܘܐܳܠܰܦ ܕܰܥܕܰܡܳܐ<EOS>ܕܒܰܥܝܳܕܳܐ ܒܥܰܕ ܡܶܬܓܰܕܡܳܐ<EOS>ܘܡܶܬܓܰܕܡܳܐ ܥܕܰܡܳܐ ܠܗܳܫܳܐ<EOS>ܒܰܥܕܰܡܰܫ ܒܶܠܥܳܕ ܦܰܘܫܳܐ<EOS>ܘܠܰܓܕܳܡܳܐ ܚܕܳܐ ܟܺܝܬ ܥܶܠܳܐ<EOS>ܕܠܰܣܘܳܕܳܐ ܢܩܰܠܶܠ ܡܰܥܠܳܐ<EOS>ܘܒܰܬܠܳܬܳܐ ܙܢܰܝ̈ܳܐ ܗܳܘܶܐ<EOS>ܐܰܟܡܳܐ ܕܗܳܫܳܐ ܡܶܬܚܰܘܶܐ<EOS>ܒܰܩܪܳܝܬܳܐ ܐܰܟܡܳܐ ܕܬܺܐܡܰܪ<EOS>ܠܳܐ ܡܰܥܘܶܠ ܐܼܢܳܐ ܒܳܟ ܐܳܘ ܚܰܒܪܝ<EOS>ܘܒܰܣܘܳܕܳܐ ܕܐܰܝܢܳܐ ܕܡܰܠܶܠ<EOS>ܘܐܳܡܰܪ ܕܟܽܠ ܒܰܪܢܳܫ ܕܰܓܳܠ<EOS>ܘܒܰܠܘܳܬ ܡܶܕܶܡ ܬܘܽܒ ܐܰܝܟ ܐܺܝܕܝ<EOS>ܐܰܒܪܳܗܳܡ ܐܳܦ ܒܶܝܬ ܕܰܘܺܝܕ<EOS>ܡܶܛܽܠ ܐܳܬܘ̈ܳܬܳܐ ܕܦܳܪ̈ܫܳܢ<EOS>ܠܰܫܡܳܗ̈ܶܐ ܕܳܡ̈ܝܳܝܶܐ<EOS>ܐܳܦ ܐܳܬܘ̈ܳܬܳܐ ܕܦܘܽܪܫܳܢܳܐ<EOS>ܡܶܣܬܰܝ̈ܟܳܢ ܒܰܩܠܺܝܕ ܗܳܢܳܐ<EOS>ܡܶܬܐܶܡܰܪ ܓܶܝܪ ܐܶܒܒ̈ܳܢܶܐ<EOS>ܠܦܘܽܪܳܫܳܐ ܕܡܶܢ ܗܳܝ ܕܐܶܒܢܶܐ<EOS>ܘܩܳܦ ܦܳܪܫܳܐ ܗܳܝ ܕܰܡܦܰܩܩܺܝܢ<EOS>ܢܰܗܺܝܪܳܐܺܝܬ ܡܶܢ ܡܰܦܩܺܝܢ<EOS>ܘܗܳܟܰܢܳܐ ܦܳܪܫܳܐ ܠܓܰܠ̈ܠܶܐ<EOS>ܗܳܝ ܠܳܡܰܕ ܡܶܢ ܫܶܡ ܓܶܠܳܐ<EOS>ܘܒܳܗ̇ ܒܰܕܡܘܽܬܳܐ ܠܓܶܝܪ ܘܕܶܝܢ<EOS>ܦܳܪܫܳܐ ܝܘܽܕ ܡܶܢ ܓܳܪ ܘܕܳܢ<EOS>ܘܕܳܠܰܕ ܠܚܰܕܬܳܐ ܘܰܠܥܺܕܬܳܐ<EOS>ܦܳܪܫܳܐ ܡܶܢ ܚܶܬܳܐ ܘܥܶܬܳܐ<EOS>ܘܠܰܫܡܳܐ ܬܘܽܒ ܕܦܰܪܶܗܣܺܝܰܐ<EOS>ܗܶܐ ܦܳܪܫܳܐ ܡܶܢ ܦܳܪܣܳܝܳܐ<EOS>ܘܢܘܽܢ ܠܡܰܢܢܳܐ ܘܰܠܓܰܢܼܒܳܪܳܐ<EOS>ܦܳܪܫܳܐ ܡܶܢ ܡܳܢܳܐ ܘܓܰܒܪܳܐ<EOS>ܗܳܟܘܳܬ ܠܰܙܒܰܢܼܬܳܐ ܘܫܰܢܼܬܳܐ<EOS>ܦܳܪܫܳܐ ܡܶܢ ܙܶܒܬܳܐ ܘܫܶܬܳܐ<EOS>ܘܐܳܠܰܦ ܠܰܡܐܳܐ ܘܣܰܓܺܝܐܳܐ<EOS>ܦܳܪܫܳܐ ܡܶܢ ܡܳܐ ܘܡܶܢ ܣܳܓܝܳܐ<EOS>ܐܳܦ ܒܐܳܬܘ̈ܳܬܳܐ ܕܦܘܽܪܫܳܢܳܐ<EOS>ܚܢܰܢ ܡܶܬܒܰܢܝܳܐ ܒܚܘܽܫܒܳܢܳܐ<EOS>ܒܰܕ ܗܺܝ ܦܳܪܫܳܐ ܠܨܳܒܶܝܢ ܚܢܰܢ<EOS>ܒܰܟܬܺܝܒܬܳܐ ܡܶܢ ܨܳܒܶܝܢܰܢ<EOS>ܘܐܰܢܼܬܘܽܢ ܦܳܪܫܳܐ ܠܨܳܒܶܝܢ ܐܢܼܬܘܽܢ<EOS>ܡܶܢ ܡܶܠܬܳܐ ܗܳܝ ܕܰܨܒܰܝܬܘܽܢ<EOS>ܡܶܛܽܠ ܐܳܬܘ̈ܳܬܳܐ ܕܒܰܝܬܳܝܘܽܬܳܐ<EOS>ܕܰܫܡܳܗ̈ܶܐ ܠܘܳܬ ܚܕܳܕ̈ܶܐ<EOS>ܫܶܬ ܐܶܢܶܝܢ ܠܰܡ ܐܳܬܘ̈ܳܬܳܐ<EOS>ܕܫܘܽܘܕܳܥܳܐ ܕܒܰܝܬܳܝܘܽܬܳܐ<EOS>ܝܘܽܕ ܢܘܽܢ ܩܳܦ ܪܺܝܫ ܣܶܡܟܰܬ<EOS>ܘܰܠܗܶܝܢ ܛܶܝܬ ܢܳܩܦܳܐ ܐܼܚܪܳܝܰܬ<EOS>ܐܳܡܰܪ ܐܰܢܼܬ ܐܳܬܘܽܪܳܝܳܐ<EOS>ܥܰܦܪܳܢܳܐ ܘܥܰܦܪܳܢܳܝܳܐ<EOS>ܘܐܶܠܦܳܪܳܐ ܬܘܽܒ ܡܶܢ ܐܶܠܦܳܐ<EOS>ܐܰܟܡܳܐ ܕܠܶܟܣܺܝܣ ܠܳܟ ܡܰܠܦܳܐ<EOS>ܘܡܶܢ ܚܳܢܘܽܬܳܐ ܚܳܢܘܳܝܳܐ<EOS>ܘܡܶܢ ܩܪܺܝܬܳܐ ܬܘܽܒ ܩܘܽܪܝܳܝܳܐ<EOS>ܘܡܶܢ ܣܦܺܝܢܼܬܳܐ ܟܺܝܬ ܣܰܦܳܢܳܐ<EOS>ܐܶܡܰܪ ܢܺܐ ܐܰܝܟ ܩܳܢܘܽܢܳܐ<EOS>ܦܪܺܝܫ ܗ̄ܘܽ ܓܶܝܪ ܗܘ ܪܘܽܚܳܢܳܐ<EOS>ܡܶܢ ܪܘܽܚܳܢܳܝܳܐ ܒܰܙܢܳܐ<EOS>ܪܘܽܚܳܢܳܐ ܠܒܰܝܬܳܝܘܽܬܳܐ<EOS>ܡܰܐܼܪܙܳܐ ܗܳܝ ܐܘܽܣܝܳܝܬܳܐ<EOS>ܘܪܘܽܚܳܢܳܝܳܐ ܠܺܝܙܶܦܬܳܐ<EOS>ܘܐܰܚܝܳܢܘܽܬܳܐ ܒܰܪܳܝܬܳܐ<EOS>ܕܪܘܽܚܳܢܰܐ ܗ̄ܘ ܡܰܢ ܡܰܠܰܐܟܳܐ<EOS>ܘܪܘܚܳܢܳܝܳܐ ܐܼܢܳܫ ܟܢܺܝܟܳܐ<EOS>ܘܐܶܡܰܪ ܬܘܽܒ ܐܰܪ̈ܝܰܢܘܽ<EOS>ܐܰܝܟ ܕܐܳܦ ܢܶܣܛܘܽܪ̈ܝܰܢܘܽ<EOS>ܘܐܰܟܘܽܬܗܘܽܢ ܦܰܠܰܐܣܪ̈ܺܝܩܘܽ<EOS>ܘܩܘܽܢܺܝ̈ܩܘܽ ܘܦܠܰܐܛܘܽܢܺܝ̈ܩܘܽ<EOS>ܘܐܶܡܰܪ ܬܘܽܒ ܐܰܓܘܽܢܝܣܛܳܐ<EOS>ܗܳܟܘܽܬ ܐܶܘܰܢܓܶܠܺܝܣܛܳܐ<EOS>ܘܐܰܟܘܽܬܗܘܽܢ ܝܰܥܩܘܽܒܺܝܛܳܐ<EOS>ܘܗܳܟܰܢܳܐ ܝܘܽܚܰܢܺܝܛܳܐ<EOS>ܘܰܬܠܳܬ ܗܳܠܶܝܢ ܒܝܰܘܢܳܝܳܐ<EOS>ܟܳܝܢ̈ܳܢ ܒܰܢ ܠܳܐ ܒܣܘܽܪܝܳܝܳܐ<EOS>ܘܥܰܠ ܗܳܕܶܐ ܕܢܺܐܠܰܦ ܐܶܢܶܝܢ<EOS>ܐܳܠܨܳܐ ܠܰܢ ܕܠܳܐ ܢܶܫܓܶܐ ܒܗܶܝܢ<EOS>ܘܐܳܦ ܗܳܕܶܐ ܕܠܳܐ ܢܶܫܝܳܢܳܐ<EOS>ܛܰܪ ܠܺܝ ܐܳܘ ܫܰܦܺܝܪ ܗܰܘܢܳܐ<EOS>ܕܰܠܣܶܡܟܰܬ ܗܳܝ ܝܰܘܢܳܝܬܳܐ<EOS>ܕܢܳܩܦܳܐ ܠܰܫܡܳܐ ܒܐܰܚܪܳܝܬܳܐ<EOS>ܟܰܕ ܬܶܥܒܶܕ ܒܰܝܬܳܝܘܽܬܳܐ<EOS>ܐܰܪܺܝܡܶܝܗ̇ ܒܐܰܟܺܝܦܘܽܬܳܐ<EOS>ܘܐܶܦܶܣܳܝܳܐ ܘܩܘܽܦܪܳܝܳܐ<EOS>ܐܶܡܰܪ ܐܳܦ ܩܘܽܪܺܝܢܬܳܝܳܐ<EOS>ܡܶܛܽܠ ܦܘܽܪܳܫܳܐ<EOS>ܕܓܶܢ̈ܣܶܐ ܒܰܫܡܳܗ̈ܶܐ<EOS>ܦܘܽܪܳܫܳܐ ܒܥܶܣܪܳܐ ܛܘܽܦܣ̈ܶܐ<EOS>ܗܳܘܶܐ ܕܓܶܢܣܳܐ ܓܢܶܣ ܓܶܢ̈ܣܶܐ<EOS>ܒܐܘܽܣܺܝܰܐ ܐܰܟܡܳܐ ܕܬܺܐܡܰܪ<EOS>ܕܪܳܟܶܒ ܥܰܠ ܐܰܝܢܳܐ ܕܢܳܥܰܪ<EOS>ܘܒܰܟܡܳܝܘܽܬܳܐ ܕܡܶܢܝܳܢܳܐ<EOS>ܘܕܰܡܫܘܽܚܬܳܐܒܰܙܢܳܐ ܐܼܚܪܺܢܳܐ<EOS>ܐܳܡܰܪ ܐܰܢܼܬ ܗܳܠܶܝܢ ܓܰܒܪ̈ܶܐ<EOS>ܚܰܡܫܳܐ ܠܚܘܽܕ ܕܐܶܢܘܽܢ ܫܳܗܪ̈ܶܐ<EOS>ܘܰܕܒܰܝܬܳܐ ܬܠܳܬܺܝܢ ܐܰܡܺܝ̈ܢ<EOS>ܐܘܽܪܟܶܗ ܘܦܬܝܶܗ ܚܰܡܫܺܝܢ<EOS>ܚܰܡܫܳܐ ܟܘܽܪ̈ܺܝܢ ܒܐܶܣܬܺܪܳܐ<EOS>ܘܰܒܥܶܣܪܳܐ ܕܟܶܣܦܳܐ ܬܰܘܪܳܐ<EOS>ܘܒܰܐܝܢܳܝܘܽܬܳܐ ܟܰܕ ܬܺܐܡܰܪ<EOS>ܗܰܘ ܕܰܡܗܺܝܪ ܐܰܘ ܗܰܘ ܕܰܚܘܰܪ<EOS>ܘܒܰܠܘܳܬ ܡܶܕܶܡ ܐܰܝܟ ܡܰܪܝܰܡ<EOS>ܒܰܪܬ ܕܰܘܺܝܕ ܠܳܐ ܒܰܪܬ ܥܰܡܪܰܡ<EOS>ܘܒܰܣܺܝܡ ܐܰܝܟܡܳܐ ܕܗܰܘ ܕܰܓܢܶܐ<EOS>ܢܶܫܬܶܐ ܠܟܳܣܳܐ ܘܰܢܥܰܢܶܐ<EOS>ܘܒܶܐܡܰܬܝ ܘܐܰܝܟܳܐ ܡܦܰܪܶܫ ܐܰܢܼܬ<EOS>ܠܰܙܢܳܐ ܕܓܶܢ̈ܣܶܐ ܘܐܳܡܰܪ ܐܰܢܼܬ<EOS>ܘܰܩܪܺܝ ܠܗܰܘ ܕܐܶܬܡܳܠ ܚܙܳܢܝ<EOS>ܘܰܠܗܰܘ ܬܘܽܒ ܕܰܒܬܶܘܰܛܪܘܢ<EOS>ܘܰܒܥܳܒܶܕ ܗܳܟܘܳܬ ܦܳܪܶܫ<EOS>ܒܳܗ̇ ܒܰܕܡܘܽܬܳܐ ܘܰܒܚܳܐܶܫ<EOS>ܟܰܕ ܬܺܐܡܰܪ ܠܰܕܡܶܬܡܚܶܐ<EOS>ܠܗܰܘ ܕܰܡܚܳܟ ܡܳܪܝܳܐ ܢܶܡܚܶܐ<EOS>ܐܳܦ ܒܐܺܝܬ ܠܶܗ ܬܘܽܒ ܗܳܟܰܢܳܐ<EOS>ܟܰܕ ܬܺܐܡܰܪ ܚܘܽܪ ܒܰܡܙܰܝܢܳܐ<EOS>ܒܗܳܠܶܝܢ ܡܰܢ ܟܽܠ ܦܘܽܪܫܳܢܳܐ<EOS>ܡܶܣܬܰܝܰܟ ܒܥܳܠܡܰܢ ܗܳܢܳܐ<EOS>ܡܶܛܽܠ ܫܡܳܗ̈ܶܐ ܕܫܘܽܪܳܪܳܐ<EOS>ܫܘܽܪܳܪܳܐ ܒܠܶܗ ܘܰܒܟܽܠܗܘܽܢ<EOS>ܘܒܰܟܢܺܝܫܳܐܺܝܬ ܘܰܒܟܽܠܗܘܽܢ<EOS>ܘܰܒܟܽܠܶܗ ܐܳܦ ܒܐܰܟܚܕܳܐ<EOS>ܘܡܶܢ ܣܳܟܶܗ ܗܳܘܶܐ ܣܘܳܕܳܐ<EOS>ܥܶܠܶܬ ܕܐܶܣܰܒ ܩܘܽܪܒܳܢܳܐ<EOS>ܘܐܶܡܪܶܬ ܠܶܗ ܠܰܡܫܳܡܫܳܢܳܐ<EOS>ܘܐܶܬܘ ܬܰܠܡܺܝ̈ܕܶܐ ܟܽܠܗܘܽܢ<EOS>ܘܐܶܢ ܠܳܐ ܬܬܘܽܒܘܽܢ ܠܰܡ ܟܽܠܟܘܽܢ<EOS>ܘܥܰܠܘ ܘܰܣܥܰܪܘ ܠܺܝ ܟܢܺܝܫܳܐܺܝܬ<EOS>ܘܐܰܟܚܕܳܐ ܪܘܰܙܘ ܗ̄ܘܰܘ ܚܳܕܝܳܐܺܝܬ<EOS>ܘܰܬܢܺܝܬܶܗ ܠܰܣܘܳܕܝ ܟܽܠܶܗ<EOS>ܘܦܰܪܩܶܗ ܠܥܳܠܡܳܐ ܡܶܢ ܣܳܟܶܗ<EOS>ܘܒܶܠܥܳܕ ܫܡܳܗ̈ܶܐ ܕܫܘܽܪܳܪܳܐ<EOS>ܐܳܦܶܢ ܐܳܡܰܪ ܐܳܡܘܽܪܳܐ<EOS>ܐܶܠܳܐ ܒܝܰܕܗܶܝܢ ܡܶܬܚܰܕܬܳܐ<EOS>ܐܳܦ ܡܶܫܬܰܬܣܳܐ ܬܰܪܥܝܺܬܳܐ<EOS>ܡܶܛܽܠ ܫܡܳܗ̈ܶܐ ܕܙܰܒܢܳܐ ܘܐܰܬܪܳܐ<EOS>ܡܶܬܬܰܚܰܡ ܕܐܺܝܬܰܘܗܝ ܙܰܒܢܳܐ<EOS>ܡܫܘܽܚܬܳܐ ܕܙܰܘܥܳܐ ܕܰܫܡܰܝܳܐ<EOS>ܘܥܰܠ ܫܘܽܡܳܗ̈ܰܘܗܝ ܒܶܝܬ ܥܳܐܠܳܐ<EOS>ܒܰܙܒܰܢ ܡܰܢ ܐܳܦ ܒܰܙܒܰܢ ܠܳܐ<EOS>ܐܳܡܰܪ ܐܰܢܼܬ ܕܰܒܝܘܽܡ ܫܰܒܬܰܐ<EOS>ܡܶܬܝܺܠܶܕ ܣܰܗܪܳܐ ܚܰܕܬܳܐ<EOS>ܘܝܘܽܡ ܚܰܡܫܳܐ ܐܼܪܳܙܳܐ ܪܰܒܳܐ<EOS>ܘܥܺܐܕܳܐ ܝܘܽܡ ܚܰܕ ܒܫܰܒܳܐ<EOS>ܘܐܳܦ ܠܰܐܬܪܳܐ ܐܺܝܬ ܗ̄ܘܽ ܬܚܘܽܡܳܐ<EOS>ܣܳܟܳܐ ܓܰܘܳܝܳܐ ܕܓܘܽܫܡܳܐ<EOS>ܕܢܰܩܺܝܦ ܠܣܳܟܳܐ ܒܰܪܳܝܳܐ<EOS>ܕܓܘܽܫܡܳܐ ܡܶܬܚܰܒܫܳܢܳܝܳܐ<EOS>ܘܒܰܩܕܳܡ ܘܒܰܠܘܳܬ ܘܰܒܠܘܽܩܕܰܡ<EOS>ܘܰܒܒܶܣܬܰܪ ܘܰܒܨܶܝܕ ܐܳܦ ܥܰܠ<EOS>ܘܒܰܚܕܳܪ ܘܰܒܒܶܝܬ ܡܶܬܐܶܡܰܪ<EOS>ܘܒܶܠܥܳܕܗܶܝܢ ܬܘܽܒ ܡܶܫܬܰܡܰܪ<EOS>ܩܕܰܡܰܝܟ ܘܰܠܘܳܬܳܟ ܐܶܬܺܝܬ<EOS>ܘܰܠܩܘܽܒܠܳܟ ܬܘܽܒ ܐܶܫܬܪܺܝܬ<EOS>ܘܒܶܣܬܰܪ ܒܰܝܬܳܟ ܐܳܦ ܨܶܐܕܰܝ̈ܟ<EOS>ܢܶܩܫܶܬ ܡܰܫܟܰܢܝ ܘܰܚܕܳܪ̈ܰܝܟ<EOS>ܘܥܰܠ ܐܶܓܳܪܳܟ ܘܰܒܟܳܣܳܟ<EOS>ܐܰܫܩܺܝܬܳܢܝ ܥܰܠ ܕܐܶܩܰܠܣܳܟ<EOS>ܘܗܰܠܟܶܬ ܡܺܝܠܳܐ ܘܰܠܘܺܝܬܳܟ<EOS>ܦܰܪܣܚܳܐ ܘܚܶܫܶܬ ܕܐܰܪܦܺܝܬܳܟ<EOS>ܡܶܛܽܠ ܢܰܩܺܝܦܘܽܬܳܐ ܕܰܫܡܳܗ̈ܶܐ<EOS>ܫܘܽܘ̈ܕܳܥܶܐ ܕܰܠܘܳܬ ܡܶܕܶܡ<EOS>ܬܠܳܬܳܐ ܒܡܶܢܝܳܢܳܐ ܦܰܚܶܡ<EOS>ܝܘܽܕ ܐܰܝܕܳܐ ܕܢܳܩܦܳܐ ܠܚܰܪܬܳܐ<EOS>ܕܰܫܡܳܐ ܟܺܝܬ ܘܰܠܥܶܩܒܬܶܗ<EOS>ܐܰܟܡܳܐ ܕܐܳܡܰܪ ܐܰܢܼܬ ܚܰܒܺܝܒܝ<EOS>ܚܰܒܪܝ ܐܳܦ ܪܘܽܚܝ ܪܳܚܡܝ ܩܰܪܺܝܒܝ<EOS>ܘܰܫܡܳܐ ܕܚܰܪܬܶܗ ܝܘܽܕ ܘܐܳܠܰܦ<EOS>ܟܰܕ ܠܰܩܢܘܽܡܳܟ ܡܶܬܢܰܦܰܩ<EOS>ܐܰܘܣܶܦ ܠܶܗ ܝܘܽܕ ܐܼܚܪܺܝܬܳܐ<EOS>ܟܰܕ ܬܶܩܪܶܝܗ̇ ܒܰܚܒܺܝܨܘܽܬܳܐ<EOS>ܐܰܝܟ ܓܰܒܝܺܝ ܚܰܕܝܺܝ ܨܰܗܝܺܝ<EOS>ܪܶܢܝܺܝ ܛܰܠܝܺܝ ܐܳܦ ܛܰܒܝܺܝ<EOS>ܘܰܒܫܘܽܪܳܝܶܗ ܐܶܢ ܡܺܝܡ ܐܺܝܬ<EOS>ܠܳܐ ܣܳܟ ܬܶܩܪܶܝܗ̇ ܚܒܺܝܨܳܐܺܝܬ<EOS>ܐܶܠܳܐ ܦܬܰܚ ܘܐܶܡܰܪ ܡܰܫܬܰܝ<EOS>ܘܗܳܟܰܢܳܐ ܡܰܩܛܰܝ ܡܰܫܪܰܝ<EOS>ܘܕܳܠܰܕ ܕܢܳܩܦܳܐ ܠܩܰܕܡܳܝܬܶܗ<EOS>ܕܡܶܬܢܰܩܦܳܢܳܐ ܥܶܠܳܝܬܶܗ<EOS>ܐܰܟܙܶܢ ܡܳܐܢܳܐ ܕܰܢܚܳܫܳܐ<EOS>ܘܐܰܟܘܳܬܶܗ ܣܰܥܪܳܐ ܕܪܺܝܫܳܐ<EOS>ܘܰܦܣܳܩܳܐ ܟܺܝܬ ܘܰܓܕܳܡܳܐ<EOS>ܕܚܰܪܰܬ ܢܳܩܘܽܦܳܐ ܒܪܶܬܡܳܐ<EOS>ܐܰܟܡܳܐ ܕܬܺܐܡܰܪ ܐܺܝܕ ܫܶܡܥܘܽܢ<EOS>ܪܺܝܫ ܦܶܪܥܘܽܢ ܐܳܦ ܛܰـܠ ܓܶܕܥܘܽܢ<EOS>ܘܗܳܢܳܐ ܓܕܳܡܳܐ ܪܒܺܝܥܳܐܺܝܬ<EOS>ܩܢܶܐ ܣܘܽܟܳܠܳܐ ܥܦܺܝܦܳܐܺܝܬ<EOS>ܕܕܳܠܰܕ ܐܳܡܰܪ ܐܼܢܳܐ ܘܰܕܡܶܢ<EOS>ܘܕܰܐܝܟ ܐܰܟܡܳܐ ܕܫܳܡܰܥ ܐܰܢܼܬ ܡܶܢܝ<EOS>ܘܰܕܫܘܽܡܳܗܳܐ ܩܰܢܳܝܳܐ<EOS>ܒܩܘܽܠܳܣܳܐ ܘܰܒܓܘܽܢܳܝܳܐ<EOS>ܐܳܡܰܪ ܐܰܢܼܬ ܓܶܝܪ ܪܺܝܫ ܓܘܽܠܝܰܕ<EOS>ܟܶܐܡܰܬ ܠܰܡ ܪܺܝܫܳܐ ܕܓܘܽܠܝܰܕ<EOS>ܬܪܰܥ ܩܰܝܣܳܐ ܟܘܽܬܺܝܢ ܥܰܡܪܳܐ<EOS>ܠܒܘܽܫ ܡܺܝܛܰܟܣܳܐ ܘܰܕܫܐܪܳܐ<EOS>ܟܶܐܡܰܬ ܬܰܪܥܳܐ ܡܶܢ ܩܰܝܣܳܐ<EOS>ܘܰܠܒܘܽܫܳܐ ܡܶܢ ܡܺܝܛܰܟܣܳܐ<EOS>ܘܐܳܡܰܪ ܐܰܢܼܬ ܬܘܽܒ ܣܺܐܡ ܓܘܽܫܡܳܐ<EOS>ܟܶܐܡܰܬ ܓܘܽܫܡܳܐ ܐܰܝܟ ܣܺܐܡܳܐ<EOS>ܘܫܶܡܫܳܢ ܓܰܘܢܳܐ ܟܺܝܬ ܘܐܳܕܫܳܐ<EOS>ܟܶܐܡܰܬ ܓܰܘܢܳܐ ܐܰܝܟ ܫܶܡܫܳܐ<EOS>ܘܐܳܡܰܪ ܐܰܢܼܬ ܐܰܪܺܝܟ ܣܰܥܪܳܐ<EOS>ܘܢܰܟܘܽܦܬܳܢܳܐ ܟܢܺܝܟ ܚܰܘܪܳܐ<EOS>ܩܢܶܐ ܟܶܐܡܰܬ ܣܰܥܪܳܐ ܕܐܰܪܺܝܟ<EOS>ܘܰܩܢܶܐ ܬܘܽܒ ܚܰܘܪܳܐ ܕܰܟܢܺܝܟ<EOS>ܡܶܛܽܠ ܫܰܘܝܘܽܬ ܪܶܗܛܳܐ ܕܰܫܡܳܗ̈ܶܐ<EOS>ܘܒܰܫܡܳܗ̈ܶܐ ܫܰܘܝܘܽܬ ܪܶܗܛܳܐ<EOS>ܒܰܬܠܳܬ ܗܳܘܝܳܐ ܐܳܘ ܡܠܺܝܛܳܐ<EOS>ܒܘܰܐܘ ܘܐܳܦ ܬܘܽܒ ܐܰܝܟ ܕܐܳܡܰܪ ܐܰܢܼܬ<EOS>ܒܬܰܘܕܺܝܬܳܐ ܕܰܡܣܰܒܰܪ ܐܰܢܼܬ<EOS>ܡܗܰܝܡܶܢ ܐܼܢܳܐ ܒܐܰܒܳܐ ܘܒܰܒܪܳܐ<EOS>ܘܰܒܚܰܕ ܪܘܽܚܳܐ ܩܰܕܺܝܫܳܐ<EOS>ܘܟܰܕ ܐܶܬܢܰܒܺܝ ܐܶܫܰܥܝܳܐ<EOS>ܐܶܬܢܰܒܺܝ ܐܳܦ ܐܶܠܺܝܳܐ<EOS>ܬܘܽܒ ܝܶܫܘܽܥ ܕܺܝܠܝ ܘܬܘܽܒ ܐܼܪܳܙܳܐ<EOS>ܬܘܽܒ ܐܶܫܟܳܪܥܳܐ ܘܬܘܽܒ ܐܰܪܙܳܐ<EOS>ܡܶܛܽܠ ܡܰܦܠ̈ܳܬܳܐ<EOS>ܕܥܳܐܠ̈ܳܢ ܥܰܠ ܫܡܳܗ̈ܶܐ<EOS>ܐܰܪܒܰܥ ܐܶܢܶܝܢ ܡܰܦܠ̈ܳܬܳܐ<EOS>ܕܰܡܢܰܝܢܰܢ ܡܶܢ ܪܺܝܫܺܝܬܳܐ<EOS>ܐܺܝܬ ܐܶܡܰܬܝ ܕܰܚܕܳܐ ܡܶܢܗܶܝܢ<EOS>ܢܳܦܠܳܐ ܘܐܺܝܬ ܗ̄ܘܽ ܕܬܰܪ̈ܬܰܝܗܶܝܢ<EOS>ܘܐܺܝܬ ܐܶܡܰܬܝ ܕܰܬܠܳܬܰܝ̈ܗܶܝܢ<EOS>ܘܰܒܕܘܽܟ ܬܘܽܒ ܐܰܪ̈ܒܥܳܬܰܝ̈ܗܶܝܢ<EOS>ܐܰܡܰܪ ܐܰܢܼܬ ܓܶܝܪ ܒܶܐܣܦܺܝܪܳܐ<EOS>ܕܒܶܐܣܦܺܝܪܳܐ ܘܰܠܕܶܐܣܦܺܝܪܳܐ<EOS>ܘܠܰܕܒܶܐܣܦܺܝܪܳܐ ܒܶܗ ܒܰܙܢܳܐ<EOS>ܠܦܘܽܬ ܣܘܽܟܳܠܳܐ ܕܩܶܪܝܳܢܳܐ<EOS>ܘܐܰܝܕܰܐ ܡܶܢܗܶܝܢ ܟܰܕ ܢܳܦܠܳܐ<EOS>ܥܰܠ ܐܰܝܕܳܐ ܕܗܺܝ ܒܰܪܬ ܩܰܠܳܐ<EOS>ܐܶܢ ܪܺܝܫܳܗ̇ ܙܰܘܥܳܐ ܩܰܢܝܳܐ<EOS>ܗܺܝ ܬܰܘܣܶܦܬܰܐ ܡܶܫܬܰܠܝܳܐ<EOS>ܐܰܟܡܳܐ ܕܐܳܡܰܪ ܐܰܢܼܬ ܠܡܳܪܝܳܐ<EOS>ܗܳܟܰܢܳܐ ܫܡܳܐ ܕܒܳܪܘܽܝܳܐ<EOS>ܐܶܠܳܐ ܫܡܳܐ ܕܪܺܝܫܶܗ ܐܳܠܰܦ<EOS>ܠܰܝܬܰܘܗܝ ܗܳܟܰܢ ܘܰܡܫܰܚܠܰܦ<EOS>ܡܰܦܠܬܳܐ ܚܳܛܦܳܐ ܙܰܘܥܶܗ<EOS>ܐܰܟܡܳܐ ܕܬܐܺܡܰܪ ܒܰܐܠܳܗܶܗ<EOS>ܘܒܰܫܡܳܐ ܬܘܽܒ ܕܰܫܿܠܶܐܼ ܪܺܝܫܶܗ<EOS>ܐܰܝܟ ܗܰܘ ܕܝܺܡܳܐ ܒܰܡܫܺܝܚܶܗ<EOS>ܬܰܘܣܶܦܬܳܐ ܩܳܢܝܳܐ ܙܰܘܥܳܐ<EOS>ܐܰܟܡܳܐ ܕܝܰܗܒܢܰܢ ܫܘܽܘܕܳܥܳܐ<EOS>ܣـܛܰܪ ܡܶܢ ܐܳܠܰܦ ܕܰܓܢܺܝܙܳܐ<EOS>ܒܫܶܡ ܐܼܢܳܫܳܐ ܘܰܒܫܶܡ ܐܼܪܳܙܳܐ<EOS>ܕܥܰܡܳܗ̇ ܬܘܽܒ ܐܳܦ ܡܰܦܠܬܳܐ<EOS>ܡܶܢ ܙܰܘܥܳܐ ܗܘܳܬ ܢܰܦܺܝܠܬܳܐ<EOS>ܘܐܶܢ ܬܰܪ̈ܬܰܝܗܶܝܢ ܒܚܰܕ ܢܺܝܫܳܐ<EOS>ܢܳܩܦ̈ܳܢ ܠܰܫܡܳܐ ܡܙܳܥ ܪܺܝܫܳܐ<EOS>ܩܰܕܡܳܝܬܳܐ ܠܚܘܽܕ ܡܶܬܬܙܺܝܥܳܐ<EOS>ܐܰܝܟ ܕܳܠܰܕ ܕܰܒܚܰܡܺܝܥܳܐ<EOS>ܘܐܶܢ ܗ̄ܘܽ ܬܘܽܒ ܕܰܬܠܳܬܝ̈ܗܶܝܢ<EOS>ܢܶܩܦܳܢ̈ܳܝܗܝ ܐܰܝܟ ܕܐܺܝܬܰܝܗܶܝܢ<EOS>ܠܩܰܕܡܳܝܬܳܐ ܘܰܬܠܺܝܬܳܝܬܳܐ<EOS>ܡܫܰܠܝܳܐ ܠܗܶܝܢ ܬܪܰܝܳܢܺܝܬܳܐ<EOS>ܕܗܺܝ ܬܶܩܢܶܐ ܠܚܘܽܕܶܝܗ̇ ܙܰܘܥܳܐ<EOS>ܐܰܟܡܳܐ ܕܬܺܐܡܰܪ ܠܕܰܒܙܰܘܥܳܐ<EOS>ܘܐܶܢ ܗ̄ܘܽ ܕܶܝܢ ܕܰܐܪܒܰܥ ܢܳܩܦ̈ܳܢ<EOS>ܠܕܰܐܝܟ ܗܳܢܳܐ ܟܰܕ ܡܶܬܚܰܝ̈ܕܳܢ<EOS>ܡܶܬܬܙܺܝܥܳܐ ܠܳܗ̇ ܩܰܕܡܳܝܬܳܐ<EOS>ܘܗܳܟܰܢܳܐ ܘܰܬܠܺܝܬܳܝܬܳܐ<EOS>ܘܫܳܠܝܳܐ ܠܳܗ̇ ܬܪܰܝܳܢܺܝܬܳܐ<EOS>ܗܳܟܘܳܬܳܗ̇ ܘܰܪܒܺܝܥܳܝܬܳܐ<EOS>ܟܰܕ ܬܺܐܡܰܪ ܘܰܠܕܰܒܥܺܕܬܳܐ<EOS>ܩܪܰܘ ܢܺܐܬܘܽܢ ܘܰܠܕܰܒܒܰܝܬܳܐ<EOS>ܘܐܶܢ ܠܰܫܡܳܐ ܠܳܐ ܡܙܳܥ ܪܺܝܫܳܐ<EOS>ܬܰܪܬܶܝܢ ܢܳܩܦ̈ܳܢ ܐܰܝܟ ܓܶܕܫܳܐ<EOS>ܗܳܝ ܩܰܕܡܳܝܬܳܐ ܡܶܫܬܰܠܝܳܐ<EOS>ܐܰܟܡܳܐ ܕܬܺܐܡܰܪ ܠܕܰܒܠܳܝܳܐ<EOS>ܘܰܬܠܳܬ ܡܶܢܗܶܝܢ ܟܰܕ ܢܳܦܠ̈ܳܢ<EOS>ܥܰܠ ܕܰܐܝܟ ܗܳܢܳܐ ܟܰܕ ܥܳܐܠ̈ܳܢ<EOS>ܡܶܬܦܰܬܚܳܐ ܠܳܗ̇ ܩܰܕܡܳܝܬܳܐ<EOS>ܥܰܡܳܗ̇ ܬܘܽܒ ܘܰܬܠܺܝܬܳܝܬܳܐ<EOS>ܘܫܳܠܝܳܐ ܠܳܗ̇ ܬܪܰܝܳܢܺܝܬܳܐ<EOS>ܟܰܕ ܬܺܐܡܰܪ ܠܰܕܒܰܩܪܺܝܬܳܐ<EOS>ܘܰܒܢܰܩܺܝܦܘܽܬܳܐ ܕܰܐܪܒܰܥ<EOS>ܡܶܬܬܙܺܝܥܳܐ ܕܬܰܪܬܶܝܢ ܘܕܰܐܪܒܰܥ<EOS>ܘܫܳܠܝܳܐ ܠܳܗ̇ ܗܳܝ ܩܰܕܡܳܝܬܳܐ<EOS>ܘܥܰܡܳܗ̇ ܬܘܽܒ ܘܰܬܠܺܝܬܳܝܬܳܐ<EOS>ܟܰܕ ܬܺܐܡܰܪ ܘܠܰܕܒܰܡܫܺܝܚܳܐ<EOS>ܫܟܺܝܒܺܝܢ ܠܰܡ ܗܳܘܶܐ ܢܝܳܚܳܐ<EOS>ܘܬܰܪܬܶܝܢ ܟܺܝܬ ܐܰܟܚܕܳܐ ܡܰܦܠ̈ܳܢ<EOS>ܠܳܐ ܡܶܬܬܙܺܝ̈ܥܳܢ ܘܠܳܐ ܫܳܠ̈ܝܳܢ<EOS>ܐܶܠܳܐ ܐܰܝܕܳܐ ܕܗܺܝ ܕܫܰܠܝܳܐ<EOS>ܗܳܝ ܐܼܚܪܺܬܳܐ ܙܰܘܥܳܐ ܩܰܢܝܳܐ<EOS>ܘܰܡܫܰܟܰܪ ܡܰܡܠܠܶܗ ܐܺܝܩܺܝ<EOS>ܕܩܳܪܶܐ ܘܰܕܺܝܰܐܬܺܝܩܺܝ<EOS>ܘܕܳܠܰܕ ܐܳܦ ܘܰܐܘ ܡܶܢ ܗܳܠܶܝܢ<EOS>ܐܳܦ ܥܰܠ ܡ̈ܶܠܶܐ ܬܘܽܒ ܢܳܦܠ̈ܳܢ<EOS>ܐܰܟܡܳܐ ܕܳܐܡܰܪ ܐܰܢܼܬ ܕܰܥܒܰܪ<EOS>ܒܳܗ̇ ܒܰܕܡܘܽܬܳܐ ܐܳܦ ܘܰܥܒܰܪ<EOS>ܡܶܛܽܠ ܐܳܬܘ̈ܳܬܳܐ ܕܡܳܬܪ̈ܟܟܳܢ<EOS>ܘܡܶܬܩܰܫ̈ܝܳܢ ܒܰܫܡܳܗ̈ܶܐ<EOS>ܘܰܕܡܶܬܩܰܫ̈ܝܳܢ ܘܡܶܬܪ̈ܰܟܟܳܢ<EOS>ܒܫܶܬ ܐܳܬܘ̈ܳܬܳܐ ܡܶܣܬܰܝ̈ܟܳܢ<EOS>ܒܓܳܕ ܟܦܳܬ ܟܺܝܬ ܐܳܡܰܪ ܐܼܢܳܐ<EOS>ܘܬܰܚܘܺܝܬܳܐ ܠܳܟ ܝܳܗܶܒ ܐܼܢܳܐ<EOS>ܘܟܽܠܗܶܝܢ ܡܳܦܠ̈ܳܬܳܐ ܕܢܳܦܠ̈ܳܢ<EOS>ܘܠܰܫܡܳܗ̈ܶܐ ܒܪܺܝܫܳܐ ܢܳܩ̈ܦܳܢ<EOS>ܡܪܰܟܳܟܘܽ ܡܪ̈ܰܟܟܳܢ ܐܶܢܶܝܢ<EOS>ܠܳܐܬܘ̈ܳܬܳܐ ܟܺܝܬ ܫܶܬ ܗܳܠܶܝܢ<EOS>ܐܶܠܐܴ ܐܺܝܬ ܦܶܐ ܝܰܘܢܳܝܬܳܐ<EOS>ܕܠܳܐ ܣܳܟ ܗܳܘܝܳܐ ܡܪܰܟܰܟܬܳܐ<EOS>ܘܐܰܟܘܳܬܳܗ̇ ܟܳܦ ܡܪܰܟܰܟܬܳܐ<EOS>ܕܠܳܐ ܣܳܟ ܗܳܘܝܳܐ ܡܩܰܫܝܬܳܐ<EOS>ܒܰܕܓܘܽܢ ܐܰܝܟܳܐ ܕܡܶܬܟܰܝ̈ܢܳܢ<EOS>ܠܩܳܢ̈ܘܽܢܶܐ ܠܳܐ ܡܶܬܪ̈ܰܟܢܳܢ<EOS>ܐܰܝܟ ܦܺܝܪܡܳܐ ܘܙܘܽܦܳܐ ܘܠܰܡܦܺܝܣ<EOS>ܘܟܰܠܰܐܢܺܝ ܟܺܝܬ ܘܟܰܠܰܐܡܺܝܣ<EOS>ܘܗܳܝ ܦܶܐ ܕܢܳܦܠܳܐ ܒܰܡܨܰܥܬܳܐ<EOS>ܡܪܰܟܰܟܬܳܐ ܗ̄ܝ ܥܰܡ ܫܰܠܝܘܽܬܳܐ<EOS>ܐܰܝܟ ܐܰܦܫ̈ܳܬܳܐ ܐܳܦ ܢܰܦܫܳܐ<EOS>ܘܢܰܦܬܠܺܝ ܝܰܦܬ ܐܳܦ ܪܰܦܫܳܐ<EOS>ܘܥܰܡ ܙܰܘܥܳܐ ܦܶܐ ܡܶܨܥܳܝܬܳܐ<EOS>ܒܕܘܽܟ ܡܶܬܟܰܝܢܳܐ ܡܩܰܫܝܬܳܐ<EOS>ܐܰܝܟ ܦܶܐ ܕܡܰܦܘܽܠܬܳܐ ܘܕܰܦܳܐ<EOS>ܘܡܰܦܘܽܚܺܝܬܳܐ ܐܳܦ ܬܰܦܳܐ<EOS>ܘܒܰܙܢܳܐ ܬܘܽܒ ܕܺܝܠܳܢܳܝܳܐ<EOS>ܡܶܬܪܰܟܟܳܐ ܟܰܕ ܠܳܐ ܫܰܠܝܳܐ<EOS>ܐܰܝܟ ܢܦܳܬܳܐ ܢܦܺܐܫܳܐ ܪܦܳܦܳܐ<EOS>ܓܦܶܬܳܐ ܩܦܳܣܳܐ ܘܰܚܦܳܦܳܐ<EOS>ܘܰܠܦܶܐ ܕܪܺܝܫܳܐ ܒܣܘܽܪܝܳܝܬܳܐ<EOS>ܪܰܟܶܟܺܝܗ̇ ܥܰܡ ܡܰܦܠܬܳܐ<EOS>ܘܰܩܪܺܝ ܒܦܰܣܬܳܐ ܘܰܒܦܘܽܡܳܐ<EOS>ܘܒܰܦܢܺܝܬܳܐ ܘܰܒܦܶܬܓܳܡܳܐ<EOS>ܘܒܰܦܣܺܝܠܬܳܐ ܠܳܐ ܐܼܢܳܫ ܢܰܛܥܶܝܟ<EOS>ܕܠܳܗ̇ ܠܰܡ ܒܰܠܚܘܽܕܶܝܗ̇ ܪܰܟܶܟ<EOS>ܘܰܒܦܶܐ ܡܪܰܟܰܟܬܳܐ ܬܘܽܒ ܛܥܳܐ<EOS>ܟܰܕ ܐܶܡܰܪ ܕܠܰܝܬ ܠܳܗ̇ ܙܰܘܥܳܐ<EOS>ܕܠܳܐ ܒܩܳܐ ܠܰܫܡܳܐ ܐܳܡܘܽܪܳܐ<EOS>ܕܰܩܦܳܣܳܐ ܘܰܪܦܰܢ ܦܬܰܟܪܳܐ<EOS>ܐܳܦܠܳܐ ܠܡ̈ܶܠܶܐ ܬܘܽܒ ܕܰܟܦܰܪ<EOS>ܫܦܰܪ ܘܰܚܦܰܪ ܘܰܨܦܰܪ ܘܰܣܦܰܪ<EOS>ܘܩܰܫܳܐ ܠܟܳܦ ܗܳܝ ܕܡܺܝܬܰܝ̈ܟܘܽܢ<EOS>ܘܰܕܡܰܝ̈ܟܘܽܢ ܐܳܦ ܦܰܓܪ̈ܰܝܟܘܽܢ<EOS>ܘܒܳܬܰܪ ܟܺܝܬ ܝܘܽܕ ܚܒܺܝܨܬܳܐ<EOS>ܠܳܐ ܣܳܟ ܬܶܩܪܶܐ ܡܩܰܫܝܬܳܐ<EOS>ܐܰܝܟ ܡܪܺܝܒܳܐ ܡܙܺܝܓܳܐ ܥܒܺܝܕܳܐ<EOS>ܒܪܺܝܟܳܐ ܢܫܺܝܦܳܐ ܘܰܒܪܺܝܬܳܐ<EOS>ܐܳܦ ܥܰܡ ܘܰܐܘ ܕܰܥܨܺܝܨܘܽܬܳܐ<EOS>ܐܰܝܟ ܣܰܟܠܘܽܬܳܐ ܘܣܳܦܪܘܽܬܳܐ<EOS>ܘܝܘܽܕ ܕܢܳܦܠܳܐ ܒܳܬܰܪ ܙܩܳܦܳܐ<EOS>ܡܩܰܫܝܳܐ ܠܬܰܘ ܟܰܕ ܠܳܗ̇ ܢܳܩܦܳܐ<EOS>ܐܰܝܟ ܒܰܪܳܝܬܳܐ ܘܥܶܒܪܳܝܬܳܐ<EOS>ܘܬܰܪܣܳܝܬܳܐ ܐܳܦ ܫܳܡܪܳܝܬܳܐ<EOS>ܡܶܛܽܠ ܐܳܬܘ̈ܳܬܳܐ ܕܡܶܬܓܰܢ̈ܒܳܢ<EOS>ܒܰܫܡܳܗ̈ܶܐ ܘܰܒܡܶܕܶܡ ܡܶܢ ܡ̈ܶܠܶܐ<EOS>ܠܚܰܡܫܰܥܶܣܪ̈ܶܐ ܐܳܬܘ̈ܳܬܳܐ<EOS>ܕܡܶܬܓܰܢ̈ܒܳܢ ܒܰܡܠܺܝܠܘܽܬܳܐ<EOS>ܡܺܐܡܪܳܐ ܕܐܰܝܟ ܗܳܢܳܐ ܓܳܢܶܒ<EOS>ܥܰܠ ܕܰܚܛܺܝܬ ܗܰܘ ܡܰܢ ܐܰܩܪܶܒ<EOS>ܒܩܰܕܡܳܐ ܡܰܢ ܥܶܐ ܕܥܘܽܗܕܳܢܳܐ<EOS>ܗܳܝ ܕܐܰܝܟ ܐܳܠܰܦ ܡܶܬܠܰܫܢܳܐ<EOS>ܘܕܳܠܰܕ ܬܘܽܒ ܕܚܰܕܬܳܐ ܘܥܺܕܬܳܐ<EOS>ܘܒܳܐܟܠܺܝܢܰܢ ܚܢܰܢ ܚܶܝܬ ܕܟܬܺܝܒܬܳܐ<EOS>ܘܛܶܝܬ ܕܰܐܫܠܶܛܬܳܗ̇ ܐܳܦ ܠܳܛܬܳܗ̇<EOS>ܘܝܘܽܕ ܕܗܰܢܺܝܳܐܐ ܕܰܒܠܰܥܬܳܗ̇<EOS>ܘܬܰܘ ܕܐܶܬܛܰܪܺܝ ܘܰܬܬܰܒܪܺܝܘܗܝ<EOS>ܘܗܳܟܰܢܳܐ ܐܳܦ ܕܰܬܬܰܠܚܺܝܘܗܝ<EOS>ܘܠܳܡܰܕ ܕܓܰܠ̈ܠܶܐ ܐܳܦ ܕܐܳܙܠ̈ܳܢ<EOS>ܘܰܡܡܰܠ̈ܠܳܢ ܐܳܦ ܡܶܙܕܰܠ̈ܠܳܢ<EOS>ܘܗܶܐ ܕܝܰܗܒ ܟܺܝܬ ܘܰܕܪ̈ܗܘܽܡܳܝܶܐ<EOS>ܘܦܰܪܶܗܣܺܝܰܐ ܘܝܽܗܘ̈ܕܳܝܶܐ<EOS>ܘܐܳܠܰܦ ܕܐܼܪܳܙܳܐ ܘܕܰܐܚܝܳܢܳܐ<EOS>ܘܰܕܐܼܢܳܫܳܐ ܐܼܚܪܳܝܳܐ ܐܼܚܪܺܢܳܐ<EOS>ܐܳܦ ܕܐܶܬܶܐܒܶܠ ܘܰܕܛܰܡܰܐܳܐ<EOS>ܘܕܶܐܬܶܐܟܶܠ ܠܰܡ ܩܰܪܐܳܐ ܡܐܳܐ<EOS>ܘܡܺܝܡ ܕܣܰܡ̈ܡܳܢܶܐ ܘܰܕܥܰܡ̈ܡܶܐ<EOS>ܘܰܕܡܡܰܝ̈ܩܳܢܶܐ ܘܰܕܝܰܡ̈ܡܶܐ<EOS>ܘܢܘܽܢ ܕܡܰܢܢܳܐ ܐܳܦ ܕܰܡܕܺܝܢܼܬܳܐ<EOS>ܘܰܕܫܰܢܼܬܳܐ ܙܒܰܢܼܬܳܐ ܣܦܺܝܢܼܬܳܐ<EOS>ܘܰܐܘ ܕܫܘܽܘܙܳܒܳܐ ܘܫܘܽܘܕܳܥܳܐ<EOS>ܘܐܰܟܘܳܬܗܶܝܢ ܬܘܽܒ ܫܘܽܘܕܳܝܳܐ<EOS>ܘܩܳܘܦ ܕܰܡܦܰܩܩܺܝܢ ܘܰܡܕܰܩܩܺܝܢ<EOS>ܘܗܳܟܰܢܳܐ ܪܺܝܫ ܕܰܡܚܰܪܪܺܝܢ<EOS>ܘܒܶܝܬ ܕܐܶܒܒ̈ܳܢܶܐ ܬܘܽܒ ܥܰܡܗܶܝܢ<EOS>ܡܚܰܬܡܳܐ ܟܺܝܬ ܡܶܢܝܳܢ̈ܰܝܗܶܝܢ<EOS>ܗܳܢܶܝܢ ܕܒܰܟܬܳܒ ܡܶܬܛܰܟ̈ܣܳܢ<EOS>ܘܰܒܩܶܪܝܳܢܳܐ ܡܶܬܓܰܢ̈ܒܳܢ<EOS>ܐܺܝܬ ܬܘܽܒ ܘܰܓܢܘܽܒܝܳܐ ܐܼܚܪܺܢܳܐ<EOS>ܣـܛܰܪ ܡܶܢ ܗܳܢܳܐ ܕܠܶܫܳܢܳܐ<EOS>ܕܐܳܬܘ̈ܳܬܳܐ ܕܠܳܐ ܡܶܬܪ̈ܰܫܡܳܢ<EOS>ܘܰܒܩܶܪܝܳܢܳܐ ܡܶܬܬܰܒ̈ܥܳܢ<EOS>ܐܰܝܟ ܐܳܠܰܦ ܗܳܝ ܕܺܝܕܰܥܬܳܐ<EOS>ܘܺܝܡܳܐ ܘܺܝܥܳܐ ܘܺܝܙܶܦܬܳܐ<EOS>ܘܐܰܝܟ ܘܰܐܘ ܕܰܒܗܘܽܓܳܝ ܡܶܛܽܠ<EOS>ܘܐܰܟܘܳܬܗ̇ ܒܒܰܪܬ ܩܳܠܳܐ ܕܟܽܠ<EOS>ܡܶܛܽܠ ܫܡܳܗ̈ܶܐ ܕܡܶܫܬܰܚܠ̈ܦܳܢ<EOS>ܒܗܘܽܢ ܐܳܬܘ̈ܳܬܳܐ<EOS>ܒܪܰܓܘܽܙܬܳܢܳܐ ܙܰܝ ܠܣܶܡܟܰܬ<EOS>ܥܶܒܪܰܬ ܟܺܝܬ ܘܐܶܫܬܰܚܠܦܰܬ<EOS>ܘܰܒܚܶܣܕܳܐ ܠܙܰܝ ܟܺܝܬ ܣܶܡܟܰܬ<EOS>ܐܰܝܟ ܕܰܒܗܶܦܟܳܐ ܐܶܬܚܰܠܛܰܬ<EOS>ܘܥܶܐ ܕܥܘܽܗܕܳܢܳܐ ܒܫܘܽܪܳܝܳܐ<EOS>ܒܰܕܡܘܽܬܳܐ ܕܐܳܠܰܦ ܗܳܘܝܳܐ<EOS>ܠܟܳܦ ܬܘܽܒ ܓܳܡܰܠ ܡܶܫܬܰܢܝܳܐ<EOS>ܐܰܟܡܳܐ ܕܰܒܪܰܝܘܽܓܬܳܢܳܐ<EOS>ܘܰܠܟܳܦ ܗܳܟܘܳܬ ܩܳܘܦ ܥܳܒܪܳܐ<EOS>ܐܰܟܡܳܐ ܕܰܒܥܰܝܘܽܩܬܳܢܳܐ<EOS>ܘܰܠܦܶܐ ܒܶܝܬ ܬܘܽܒ ܡܶܬܒܰܝܬܝܳܐ<EOS>ܐܰܟܡܳܐ ܕܒܰܫܡܳܐ ܕܰܒܬܘܽܠܬܳܐ<EOS>ܗܘܽ ܗܳܟܘܳܬ ܘܰܒܛܘܽܒܬܳܢܳܐ<EOS>ܠܦܶܐ ܗܺܝ ܒܶܝܬ ܬܘܽܒ ܡܶܬܚܰܝܢܳܐ<EOS>ܘܰܡܪܰܟܰܟܬܳܐ ܒܶܝܬ ܥܰܡ ܦܶܐ<EOS>ܕܰܒܘܰܐܘ ܩܳܢ̈ܝܳܢ ܚܘܽܠ̈ܳܦܶܐ<EOS>ܣܰܢܝܘܽܬܳܐ ܝܳܗ̈ܒܳܢ ܠܰܫܡܳܐ<EOS>ܘܰܫܟܺܝܪܘܽܬܳܐ ܕܠܳܐ ܦܶܚܡܳܐ<EOS>ܟܶܐܡܰܬ ܕܬܶܩܪܶܐ ܠܰܚܒܺܝܫܳܐ<EOS>ܚܘܺܝܫܳܐ ܘܰܠܢܰܦܫܳܐ ܢܰܘܫܳܐ<EOS>ܘܰܠܒܶܝܬ ܕܰܡܪܰܟܟܳܐ ܐܼܢܳܫ̈ܝܢ<EOS>ܒܰܥܨܳܨܳܐ ܡܶܒܠܰܥ ܒܳܠܥܺܝܢ<EOS>ܟܰܕ ܠܰܐܪܓܘܽܒܠܳܐ ܐܰܪܓܘܽܠܳܐ<EOS>ܩܳܪܶܝܢ ܘܰܠܚܘܽܒܠܳܐ ܚܘܽܠܳܐ<EOS>ܐܰܢܼܬ ܕܶܝܢ ܡܶܢ ܗܳܟܰܢ ܐܰܣـܛܳܐ<EOS>ܕܢܰܡܶܕ ܡܰܡܠܠܳܟ ܡܶܢ ܚܶܠܛܳܐ<EOS>ܡܶܛܽܠ ܫܡܳܗ̈ܶܐ ܕܣܳܥܘܽܪ̈ܘܳܬܳܐ<EOS>ܘܰܫܡܳܗ̈ܶܐ ܕܣܳܥܘܽܪ̈ܘܳܬܳܐ<EOS>ܐܰܝܟ ܫܶܡܥܳܐ ܚܝܳܪܳܐ ܡܚܘܽܬܳܐ<EOS>ܒܰܬܠܳܬ ܕܘܽܟ̈ܝܳܢ ܡܶܬܟܰܝ̈ܢܳܢ<EOS>ܘܰܠܣܳܥܘܽܪ̈ܘܳܬܳܐ ܡܥܰܝ̈ܢܳܢ<EOS>ܠܫܘܽܪܳܪܳܐ ܕܣܳܥܘܽܪܘܽܬܳܐ<EOS>ܐܰܟܡܳܐ ܕܐܶܟܠܶܬ ܡܶܐܟܘܽܠܬܳܐ<EOS>ܘܰܠܚܘܽܘܳܝܳܐ ܬܘܽܒ ܕܳܐܕܫܳܐ<EOS>ܟܰܕ ܬܺܐܡܰܪ ܢܶܚܫܶܬ ܢܚܳܫܳܐ<EOS>ܘܰܠܡܶܢܝܳܢܳܐ ܕܙܰܒܢ̈ܳܬܳܐ<EOS>ܒܰܡܚܺܝܬ ܬܰܪܬܶܝܢ ܡܰܚ̈ܘܳܬܳܐ<EOS>ܘܰܚܪܘܽܩ ܐܰܢܼܬ ܚܰܡܫܳܐ ܚܶܪ̈ܩܶܐ<EOS>ܘܢܶܦܣܘܽܩ ܗܰܘ ܬܠܳܬܳܐ ܦܣܳܩ̈ܶܐ<EOS>ܡܶܛܽܠ ܥܶܩܒ̈ܳܬܗܘܽܢ ܕܰܫܡܳܗ̈ܶܐ<EOS>ܫܡܳܗ̈ܶܐ ܟܽܠܗܘܽܢ ܣܘܽܪ̈ܝܳܝܶܐ<EOS>ܡܫܰܡ̈ܠܝܐ ܘܰܚܕܳܢܳܝ̈ܶܐ<EOS>ܙܩܳܦܳܐ ܢܰܩܺܝܦ ܠܰܫܪܳܝܗܘܽܢ<EOS>ܒܰܟܝܳܢܳܐ ܕܰܡܠܰܚܡܘܽܬܗܘܽܢ<EOS>ܣـܛܰܪ ܡܶܢ ܗܳܠܶܝܢ ܝܰܘ̈ܢܳܝܶܐ<EOS>ܕܰܩܢܶܝܢ ܐܳܕܫ̈ܶܐ ܣܰܓܺܝ̈ܐܶܐ<EOS>ܐܰܝܟ ܐܘܽܣܺܝܰܐ ܘܕܺܝܕܺܝܡܳܘܣ<EOS>ܘܐܰܪܡܶܝܢܳܘܢ ܐܰܦ ܐܰܪܛܶܝܡܺܝܣ<EOS>ܘܐܺܝܬ ܗܳܪܟܳܐ ܫܡܳܗ̈ܶܐ ܐܼܚܪ̈ܳܢܶܐ<EOS>ܕܡܶܬܟܰܢܶܝܢ ܐܶܣܳܪ̈ܳܝܶܐ<EOS>ܘܐܳܠܨܳܐ ܕܰܒܪܺܝܫܳܐ ܗܳܢܳܐ<EOS>ܢܰܫܘܶܐ ܐܶܢܘܽܢ ܠܒܘܽܚܳܢܳܐ<EOS>ܡܶܛܽܠ ܗܳܝ ܕܐܰܝܟܰܢܳܐ<EOS>ܘܐܰܝܟܰܢܳܐ ܒܚܰܡܫܳܐ ܙܢܰܝ̈ܳܐ<EOS>ܫܟܺܝܚܳܐ ܒܣܶܦܪܳܐ ܣܘܽܪܝܳܝܳܐ<EOS>ܚܰܕ ܡܰܢ ܒܰܙܢܳܐ ܕܫܘܽܐܳܠܳܐ<EOS>ܕܐܰܝܟܰܢܳܐ ܐܰܢܬܬܳܐ ܡܫܰܕܠܳܐ<EOS>ܘܕܰܬܪܶܝܢ ܒܰܙܢܳܐ ܕܬܶܕܡܘܽܪܬܳܐ<EOS>ܕܐܰܝܟܰܢܳܐ ܝܶܒܫܰܬ ܬܺܐܬܳܐ<EOS>ܘܕܰܬܠܳܬܳܐ ܗܳܝ ܕܐܰܝܟܰܢܳܐ<EOS>ܐܶܕܰܥ ܟܶܐܡܰܬ ܡܶܢ ܐܰܝܟܳܐ<EOS>ܪܒܺܝܥܳܝܳܐ ܒܰܙܢܳܐ ܕܡܶܛܽܠ<EOS>ܒܥܳܐ ܕܰܘܺܝܕ ܡܶܢ ܡܳܪܶܐ ܟܽܠ<EOS>ܕܬܶܗܘܶܐ ܥܠܰܝܢ ܡܳܪܝ ܛܰܝܒܘܽܬܳܟ<EOS>ܐܰܝܟܰܢܳܐ ܕܣܰܟܺܝܢܰܢ ܠܳܟ<EOS>ܚܡܺܝܫܳܝܳܐ ܒܰܙܢܳܐ ܕܦܶܚܡܳܐ<EOS>ܕܰܩܢܘܽܡܳܐ ܠܘܳܬ ܩܢܘܽܡܳܐ<EOS>ܐܰܝܟ ܗܳܝ ܕܐܰܝܟܰܢܳܐ ܕܠܰܐܒܳܐ<EOS>ܐܺܝܬ ܚܰܝ̈ܶܐ ܗܳܟܘܳܬ ܠܰܒܪܳܐ<EOS>ܘܠܳܐ ܦܪܺܝܫܳܐ ܗܳܕ ܐܰܝܟܰܢܳܐ<EOS>ܒܣܘܽܟܳܠܳܐ ܡܶܢ ܐܰܟܙܢܳܐ<EOS>ܕܰܛܥܺܝܢܳܐ ܡܰܢ ܣܘܽܟܳܠܳܐ<EOS>ܕܬܰܚܘܺܝܬܳܐ ܥܰܠ ܟܽܠ ܡܶܠܳܐ<EOS>ܡܶܛܽܠ ܗܳܝ ܕܰܟܡܳܐ<EOS>ܘܒܰܬܪܶܝܢ ܙܢܰܝ̈ܳܐ ܟܡܳܐ ܢܳܦܠܳܐ<EOS>ܚܰܕ ܡܰܢ ܒܰܙܢܳܐ ܕܫܘܽܐܳܠܳܐ<EOS>ܐܰܝܟ ܗܳܝ ܕܰܟܡܳܐ ܩܘܽܦܺܝ̈ܢܶܐ<EOS>ܐܺܝܬ ܥܰܡܟܘܽܢ ܠܰܚܡܳܐ ܘܢܘܽܢ̈ܶܐ<EOS>ܘܰܐܼܚܪܺܝܢ ܒܰܙܢܳܐ ܕܰܣܘܳܕܳܐ<EOS>ܐܰܝܟ ܗܳܝ ܕܰܒܪܳܐ ܡܳܪܘܽܕܳܐ<EOS>ܟܡܳܐ ܐܰܓܺܝܪ̈ܶܐ ܒܶܝܬ ܐܳܒܝ ܐܺܝܬ<EOS>ܕܐܳܟܠܺܝܢ ܠܰܚܡܳܐ ܣܰܒܥܳܐܺܝܬ<EOS>ܡܶܛܽܠ ܗܳܝ ܕܡܳܐ<EOS>ܘܰܠܡܳܐ ܬܘܽܒ ܚܰܡܫܳܐ ܙܢܰܝ̈ܳܐ<EOS>ܐܺܝܬ ܗܘܽ ܒܡܰܡܠܠܳܐ ܘܬܘܽܢܳܝܳܐ<EOS>ܒܰܙܢܳܐ ܡܰܢ ܫܘܽܐܳܠܳܝܳܐ<EOS>ܕܡܳܐ ܠܺܝ ܘܠܳܟ ܐܳܘ ܢܒܺܝܳܐ<EOS>ܘܒܰܙܢܳܐ ܕܡܶܬܕܰܡܪܳܢܘܽܬܳܐ<EOS>ܕܡܳܐ ܝܳܐܝܳܐ ܠܡܰܠܟܳܐ ܚܶܟܡܬܳܐ<EOS>ܘܐܰܝܟ ܐܶܡܰܬܝ ܕܰܡܬܰܚܡܘܽܬܳܐ<EOS>ܕܡܳܐ ܕܥܳܒܶܕ ܐܰܢܼܬ ܫܳܪܘܽܬܳܐ<EOS>ܘܒܰܙܢܳܐ ܕܡܶܕܶܡ ܐܰܝܟ ܡܶܠܬܳܟ<EOS>ܗܰܒ ܠܺܝ ܡܶܢ ܡܳܐ ܕܰܒܥܘܽܒܳܟ<EOS>ܘܒܰܙܢܳܐ ܕܡܶܢܝܳܢܳܐ ܕܰܡܐܳܐ<EOS>ܕܐܺܝܬܰܘܗܝ ܦܘܽܢܳܝܳܐ ܕܰܟܡܳܐ<EOS>ܡܶܛܽܠ ܗܳܝ ܕܰܥܕܰܡܳܐ<EOS>ܬܪܶܝܢ ܣܘܽܟ̈ܳܠܶܐ ܠܰܥܕܰܡܳܐ<EOS>ܗܘܰܝܬ ܝܳܕܰܥ ܐܳܘ ܚܰܟܺܝܡܳܐ<EOS>ܚܰܕ ܡܰܢ ܟܺܝܬ ܐܰܬܪܳܢܳܝܳܐ<EOS>ܘܐܰܚܪܺܢܳܐ ܬܘܽܒ ܙܰܒܢܳܝܳܐ<EOS>ܐܰܝܟ ܗܳܝ ܕܰܥܕܰܡܳܐ ܠܥܳܩܳܪ<EOS>ܚܪܶܒܘ ܟܺܝܬ ܘܰܥܕܰܡܳܐ ܠܡܳܩܳܪ<EOS>ܘܐܶܢ ܕܰܢܩܰܘܶܐ ܨܳܒܶܐ ܐܼܢܳܐ<EOS>ܗܳܢܳܐ ܥܕܰܡܳܐ ܕܐܳܬܶܐ ܐܼܢܳܐ<EOS>ܘܐܰܬܪܳܝܳܐ ܐܳܬܳܐ ܠܳܡܰܕ<EOS>ܘܰܠܙܰܒܢܳܝܳܐ ܬܘܽܒ ܕܳܠܰܕ<EOS>ܩܶܦܰܠܶܐܳܘܢ ܕܰܬܪܶܝܢ<EOS>ܡܶܛܽܠ ܗܳܠܶܝܢ ܕܡܶܠܬܳܐ<EOS>ܩܰܕܡܳܝܰܬ<EOS>ܡܶܛܽܠ ܬܚܘܽܡ̈ܶܐ<EOS>ܘܦܘܽܠ̈ܳܓܶܐ ܕܡܶܠܬܳܐ<EOS>ܥܕܰܡܳܐ ܠܗܳܪܟܳܐ ܦܘܽܠ̈ܳܓܶܐ<EOS>ܕܰܫܡܳܐ ܐܶܢܘܽܢ ܐܳܦ ܕܰܪ̈ܓܶܐ<EOS>ܢܺܐܬܶܐ ܡܶܟܺܝܠ ܘܰܠܡܶܠܬܳܐ<EOS>ܢܶܣܥܪܺܝܗ̇ ܒܰܐܟܺܝܦܘܽܬܳܐ<EOS>ܕܐܺܝܬܶܝܗ̇ ܡܶܠܬܳܐ ܐܳܡܰܪ ܐܼܢܳܐ<EOS>ܩܳܠܳܐ ܦܫܺܝܛܳܐ ܥܰܡ ܙܰܒܢܳܐ<EOS>ܕܩܰܢܝܳܐ ܣܘܽܟܳܠܳܐ ܓܡܺܝܪܳܐ<EOS>ܒܕܰܠܩܘܽܒܠܳܐ ܗܘ ܕܐܶܣܳܪܳܐ<EOS>ܘܡܶܚܢܳܐ ܚܳܢܝܳܐ ܒܡܶܢܝܳܢܳܐ<EOS>ܠܦܘܽܠ̈ܳܓܶܐ ܬܠܳܬܳܐ ܕܙܰܒܢܳܐ<EOS>ܕܰܥܒܰܪ ܐܰܝܟ ܐܶܟܰܠ ܘܰܩܢܳܐ<EOS>ܕܩܳܐܶܡ ܐܰܝܟ ܐܳܟܶܠ ܩܳܢܶܐ<EOS>ܕܰܥܬܺܝܕ ܐܰܝܟ ܢܶܐܟܘܽܠ ܢܶܩܢܶܐ<EOS>ܢܶܩܪܶܐ ܢܶܒܢܶܐ ܐܳܦ ܢܶܥܢܶܐ<EOS>ܘܰܕܩܳܝܡܺܝܢ ܐܳܦ ܕܰܥܬܺܝܕܺܝܢ<EOS>ܒܗܳܫܳܐ ܘܰܡܚܳܪ ܡܶܬܦܰܪܫܺܝܢ<EOS>ܟܰܕ ܠܰܚܕ̈ܳܕܶܐ ܩܰܪ̈ܺܝܒܳܢ<EOS>ܕܶܡܘ̈ܳܬܗܶܝܢ ܐܳܦ ܒܰܝ̈ܬܳܝܳܢ<EOS>ܐܳܡܰܪ ܐܰܢܼܬ ܐܳܟܶܠ ܗܳܫܳܐ<EOS>ܘܐܳܟܶܠ ܠܰܡܚܳܪ ܡܶܢ ܕܶܒܫܳܐ<EOS>ܘܢܶܐܟܘܽܠ ܬܘܽܒ ܗܳܫܳܐ ܥܰܡܰܢ<EOS>ܘܢܶܐܟܘܽܠ ܡܚܳܪ ܟܰܕ ܢܶܙܕܰܡܰܢ<EOS>ܡܶܛܽܠ ܡܰܥܒ̈ܕܳܢܘܳܬܳܐ ܕܠܳܐ ܥܳܒܪ̈ܳܢ<EOS>ܡܶܢ ܚܰܕ ܠܚܰܕ ܘܗܶܢܶܝܢ ܕܥܳܒܪ̈ܳܢ<EOS>ܣܳܥܘܽܪ̈ܘܳܬܳܐ ܡܰܢ ܠܰܬܪܶܝܢ<EOS>ܛܘܽܦܣ̈ܺܝܢ ܡܶܬܦܰܠ̈ܓܳܢ ܐܶܢܶܝܢ<EOS>ܟܰܕ ܡܶܢܗܶܝܢ ܨܶܝܕ ܚܰܕ ܡܟܰܬܪ̈ܳܢ<EOS>ܐܰܘ ܡܶܢ ܗܳܢܳܐ ܠܗܳܢ ܥܳܒܪ̈ܳܢ<EOS>ܘܩܰܕܡܳܝܳܐ ܐܰܝܟ ܩܳܡ ܐܶܙܰܠ<EOS>ܝܺܬܶܒ ܫܚܶܢ ܘܰܢܦܰܩ ܐܳܦ ܥܰܠ<EOS>ܘܰܬܪܰܝܳܢܳܐ ܡܚܳܐ ܘܰܩܛܰܠ<EOS>ܫܕܳܐ ܘܰܚܙܳܐ ܘܐܰܥܒܰܪ ܘܐܶܟܰܠ<EOS>ܐܳܡܰܪ ܐܰܢܼܬ ܐܶܙܰܠ ܦܰܘܠܘܣ<EOS>ܘܰܢܦܰܩ ܠܶܗ ܐܳܦ ܦܺܝܠܺܝܦܘܣ<EOS>ܘܰܡܚܳܐ ܡܳܪܝܳܐ ܠܡܶܨܪ̈ܳܝܶܐ<EOS>ܘܐܰܥܒܰܪ ܡܘܽܫܶܐ ܠܥܶܒܪ̈ܳܝܶܐ<EOS>ܡܶܛܽܠ ܐܳܬܘ̈ܳܬܳܐ ܕܕܶܟܪܳܢܘܽܬܳܐ ܒܡ̈ܶܠܶܐ<EOS>ܘܐܳܬܘ̈ܳܬܳܐ ܕܕܶܟܪܳܢܘܽܬܳܐ<EOS>ܐܰܪܒܰܥ ܐܺܝܬܰܝܗܶܝܢ ܒܡܶܠܬܳܐ<EOS>ܓܠܺܝܙܘܽܬܳܐ ܕܬܘܰ ܐܳܬܘܽܬܳܐ<EOS>ܒܐܺܝܚܺܝ̈ܕܳܝܶܐ ܐܰܝܟ ܐܶܬܳܐ<EOS>ܘܰܒܣܰܓܺܝ̈ܐܶܐ ܫܟܺܝܚܘܽܬ ܘܰܐܘ<EOS>ܟܰܕ ܬܺܐܡܰܪ ܐܶܬܰܘ ܘܰܚܝܰܘ<EOS>ܘܰܩܕܰܡ ܢܘܽܢ ܝܘܽܕ ܕܰܚܒܺܝܨܳܐ<EOS>ܐܰܘ ܝܘܽܕ ܕܢܳܦܠܳܐ ܒܰܪܒܳܨܳܐ<EOS>ܐܰܟܡܳܐ ܕܐܳܡܰܪ ܐܰܢܼܬ ܝܳܬܒܺܝܢ<EOS>ܐܳܟܠܺܝܢ ܚܳܕܶܝܢ ܐܳܦ ܫܳܬܶܝܢ<EOS>ܘܰܐܘ ܬܘܽܒ ܕܰܥܨܳܨܳܐ ܩܕܳܡ ܢܘܽܢ<EOS>ܐܰܟܡܳܐ ܕܐܳܡܰܪ ܐܰܢܼܬ ܢܺܐܬܘܽܢ<EOS>ܡܶܛܽܠ ܐܳܬܘ̈ܳܬܳܐ ܡܢܰܩܒ̈ܬܳܢܝܳܬܳܐ ܒܡ̈ܶܠܶܐ<EOS>ܐܳܬܘ̈ܳܬܳܐ ܟܺܝܬ ܕܰܡܢܰܩ̈ܒܳܢ<EOS>ܬܠܳܬ ܐܶܢܶܝܢ ܐܳܦ ܝܺܕܺܝ̈ܥܳܢ<EOS>ܬܰܘ ܢܘܽܢ ܥܰܡܗܶܝܢ ܐܳܦ ܝܘܽܕ<EOS>ܟܰܕ ܬܺܐܡܰܪ ܢܳܕܰܬ ܡܶܢ ܢܳܕ<EOS>ܐܰܘ ܫܶܡܥܰܬ ܐܳܦ ܢܶܫܡ̈ܥܳܢ<EOS>ܘܪ̈ܰܬܝ ܒܶܪ̈ܝܳܬܳܐ ܟܰܕ ܙܳܝ̈ܥܳܢ<EOS>ܠܦܘܽܪܩܳܢܳܟ ܥܳܝ̈ܢܰܝ ܣܰܟܺܝ̈ܝ<EOS>ܘܢܶܫ̈ܶܐ ܐܰܝܠܶܝܢ ܕܐܶܬܰܐܣܺܝ̈ܝ<EOS>ܘܬܰܡܺܝ̈ܡܳܬܳܐ ܡܳܢܳܐ ܥܒܰܕ̈ܝ<EOS>ܕܰܠܕܶܡܗܶܝܢ ܐܺܝܕܰܝ̈ܟ ܐܶܫܰܕ̈ܝ<EOS>ܠܗܳܠܶܝܢ ܟܽܠܗܶܝܢ ܒܐܳܬܘ̈ܳܬܳܐ<EOS>ܟܬܘܽܒ ܐܶܢܘܽܢ ܕܰܡܢܰܩܒܘܽܬܳܐ<EOS>ܕܐܺܝܬܶܝܗ̇ ܝܘܽܕ ܐܰܝܕܳܐ ܕܫܰܠܝܳܐ<EOS>ܘܰܒܚܰܪܬܳܐ ܕܡܶܠܬܳܐ ܫܰܪܝܳܐ<EOS>ܘܣܳܦܩܳܐ ܕܬܶܦܪܘܽܫܝ ܒܰܟܬܺܝܒܬܳܐ<EOS>ܠܕܶܟܪ̈ܶܐ ܘܢܶܩܒ̈ܳܬܳܐ ܒܨܘܽܪܬܳܐ<EOS>ܘܕܳܚܩܳܐ ܬܘܽܒ ܠܰܦܠܺܝܓܘܽܬܳܐ<EOS>ܡܶܢ ܣܘܽܟܳܠܳܐ ܕܬܰܪܥܺܝܬܳܐ<EOS>ܘܠܳܐ ܬܶܫܡܰܥ ܠܰܐܝܢܳܐ ܕܟܳܠܶܐ<EOS>ܡܶܢ ܦܘܽܪܳܫ ܡܶܠܰܬ ܗܘܽܠܶܐ<EOS>ܘܗܳܡܶܣ ܠܰܚܒܘܽܟܝܳܐ ܕܠܶܟܣܺܝܣ<EOS>ܟܰܕ ܠܰܝܬ ܠܶܗ ܐܰܦܳܘܕܝܟܣܺܝܣ<EOS>ܐܶܢ ܕܶܝܢ ܡ̈ܶܠܶܐ ܙܥܘܽܪ̈ܝܳܬܳܐ<EOS>ܕܟܰܕ ܥܳܒܪ̈ܳܢ ܠܢܶܩܒܬܘܽܬܳܐ<EOS>ܫܘܽܓܢܳܝܳܐ ܒܝܳܬܗܶܝܢ ܚܳܐܫ̈ܳܢ<EOS>ܘܰܒܕܶܡܘ̈ܳܬܗܶܝܢ ܡܶܬܦܰܪ̈ܫܳܢ<EOS>ܘܒܶܠܥܳܕ ܟܺܝܬ ܝܘܽܕ ܐܳܬܘܽܬܳܐ<EOS>ܡܶܬܪ̈ܰܫܡܳܢ ܒܰܟܬܺܝ̈ܒܳܬܳܐ<EOS>ܐܰܟܡܳܐ ܕܢܶܫ̈ܶܐ ܒܫܰܒܬܳܐ ܫܠܺܝ̈<EOS>ܘܰܒܠܶܠܝܳܐ ܩܰܪ̈ܢܳܬܳܐ ܩܪ̈ܰܝ<EOS>ܘܥܳܩ̈ܳܬܳܗ ܕܠܶܒܝ ܣܓܝ̈<EOS>ܘܐܶܡܘ̈ܳܬܳܐ ܣܪܺܝܩܘܽܬܳܐ ܪ̈ܢܰܝ<EOS>ܠܕܶܟܪܳܐ ܐܳܡܰܪ ܐܰܢܼܬ ܕܰܚܙܳܐ<EOS>ܒܳܗ̇ ܒܰܕܡܘܽܬܳܐ ܩܪܳܐ ܪܢܳܐ<EOS>ܘܟܰܕ ܨܶܝܕ ܢܶܩܒ̈ܳܬܳܐ ܬܶܥܒܰܪ<EOS>ܕܚܙ̈ܰܝ ܠܰܡ ܘܰܪ̈ܢܰܝ ܬܺܐܡܰܪ<EOS>ܒܗܶܦܟܳܐ ܕܣܰܟܺܝ ܥܒܰܕ ܐܳܦ ܢܳܡ<EOS>ܐܶܬܰܐܣܺܝ ܐܶܫܰܕ ܐܳܦ ܢܳܡ<EOS>ܒܗܳܝ ܕܐܳܡܰܪ ܐܰܢܼܬ ܓܰܒܪܳܐ ܥܒܰܕ<EOS>ܘܐܰܟܘܳܬܶܗ ܐܳܦ ܢܶܫ̈ܶܐ ܥܒܰܕ̈ܝ<EOS>ܡܳܕܶܝܢ ܗܳܪܟܳܐ ܝܘܽܕ ܦܳܪܫܳܐ<EOS>ܘܬܰܡܳܢ ܙܰܘܥܳܐ ܕܰܢܩܳܫܳܐ<EOS>ܡܶܛܽܠ ܓܕܳܡܳܐ ܕܡ̈ܶܠܶܐ<EOS>ܘܰܓܕܰܡ ܡ̈ܶܠܶܐ ܪܒܺܝܥܳܐܺܝܬ<EOS>ܗܳܘܶܐ ܒܰܙܢܳܐ ܩܪܺܝܚܳܐܺܝܬ<EOS>ܟܶܐܡܰܬ ܒܰܡܪܺܝܡܳܢܘܽܬܳܐ<EOS>ܕܐܳܠܰܦ ܡܶܢ ܫܘܽܪܳܝ ܡܶܠܬܳܐ<EOS>ܐܰܟܡܳܐ ܕܡܶܢ ܐܶܟܬܘܽܒ ܐܶܢܳܐ<EOS>ܐܳܡܰܪ ܐܰܢܼܬ ܗܳܐ ܟܳܬܶܒ ܐܼܢܳܐ<EOS>ܐܰܘ ܬܘܽܒ ܒܰܡܓܰܕܡܳܢܘܽܬܳܐ<EOS>ܕܢܘܽܢ ܐܳܬܘܽܬܳܐ ܡܶܢ ܚܰܪܬܳܐ<EOS>ܟܰܕ ܬܺܐܡܰܪ ܬܰܘ ܡܶܢ ܬܰܘܘܽܢ<EOS>ܐܳܦ ܩܰܕܶܫܘ ܡܶܢ ܩܰܕܶܫܘܽܢ<EOS>ܘܐܘܽܚܕܘܽܗܝ ܠܰܡ ܡܶܢ ܐܘܽܚܕܘܽܢܳܝܗܝ<EOS>ܐܳܦ ܕܘܽܢܘܽܗܝ ܡܶܢ ܕܘܽܢܘܽܢܳܝܗܝ<EOS>ܘܣܰܒܰܪ̈ܝ ܬܘܽܒ ܡܶܢ ܣܰܒܰܪ̈ܶܝܢ<EOS>ܒܢܶܩ̈ܒܳܬܳܐ ܘܙܶܠ̈ܝ ܡܶܢ ܙܶܠ̈ܶܝܢ<EOS>ܘܒܰܡܪܳܡܘܽܬ ܐܳܠܰܦ ܐܳܦ ܢܘܽܢ<EOS>ܕܟܰܪ ܐܳܦ ܢܶܩܒܳܐ ܫܘܝܢ ܐܶܢܘܽܢ<EOS>ܐܰܝܟ ܦܳܬܚܰܬ ܡܶܢ ܦܳܬܰܚ ܐܰܢܼܬ<EOS>ܘܦܳܬܚܰܬܝ ܬܘܽܒ ܡܶܢ ܦܳܬܚܳܐ ܐܰܢܼܬܝ<EOS>ܘܒܰܡܪܳܡܘܽܬ ܫܺܝܢ ܡܶܢ ܚܰܪܬܳܐ<EOS>ܒܺܐܚܺܝܕܳܝܬܳܐ ܟܺܝܬ ܡܶܠܬܳܐ<EOS>ܒܰܕ ܓܰܓܰܪܬܳܐ ܠܰܡ ܚܶܪܰܬ<EOS>ܐܰܡܺܝܪܳܐ ܟܺܝܬ ܡܶܢ ܚܶܪܫܰܬ<EOS>ܘܰܓܕܳܡܳܐ ܡܶܥܰܠ ܥܳܐܶܠ<EOS>ܕܝܘܽܩܪܳܐ ܡܶܢ ܪܶܬܡܳܐ ܢܰܩܶܠ<EOS>ܡܶܛܽܠ ܡܰܦ̈ܠܳܬܳܐ ܕܢܳܦ̈ܠܳܢ<EOS>ܥܰܠ ܡ̈ܶܠܶܐ<EOS>ܠܡ̈ܶܠܶܐ ܐܰܪܒܰܥ ܡܰܦ̈ܠܳܬܳܐ<EOS>ܢܳܩ̈ܦܳܢ ܐܰܝܟ ܐܳܬܘ̈ܳܬ ܡܶܢܬܳܐ<EOS>ܡܶܢ ܢܘܽܓܪܳܐ ܓܶܝܪ ܐܳܡܰܪ ܐܰܢܼܬ<EOS>ܠܡܳܢܳܐ ܗܳܪܟܳܐ ܡܰܐܓܰܪ ܐܰܢܼܬ<EOS>ܘܐܶܢ ܗܳܢܳܐ ܓܰܒܪܳܐ ܢܰܐܓܰܪ<EOS>ܐܳܦ ܐܰܢܬܬܶܗ ܥܰܡܶܗ ܬܰܐܓܰܪܝ<EOS>ܘܐܰܢܼܬ ܐܰܚܘܽܢ ܐܶܢܗܘܽ ܕܬܰܐܓܰܪ<EOS>ܐܳܦ ܐܶܢܳܐ ܥܰܡܳܟ ܐܰܓܰܪ<EOS>ܡܶܛܽܠ ܐܳܬܘ̈ܳܬܳܐ ܕܬܰܘܣܶܦܬܳܐ<EOS>ܕܥܳܐܠ̈ܳܢ ܥܰܠ ܡ̈ܶܠܶܐ ܣـܛܰܪ<EOS>ܡܶܢ ܡܰܦ̈ܠܳܬܳܐ<EOS>ܚܰܡܶܫ ܐܶܢܶܝܢ ܐܳܬܘ̈ܳܬܳܐ<EOS>ܕܥܳܐܠ̈ܳܢ ܒܰܕܡܘܽܬ ܬܰܘܣܶܦܬܳܐ<EOS>ܥܰܠ ܡ̈ܶܠܶܐ ܣـܛܰܪ ܡܶܢ ܐܰܡܢܰܬ<EOS>ܗܳܝ ܟܺܝܬ ܐܰܝܕܳܐ ܕܐܶܬܡܰܢܝܰܬ<EOS>ܛܶܝܬ ܕܳܠܰܕ ܬܰܘ ܙܰܝ ܐܳܦ ܥܶܐ<EOS>ܐܰܝܟ ܕܐܶܨܛܰܒܰܥ ܡܶܢ ܨܘܽܒܥܳܐ<EOS>ܘܐܶܨܛܰܥܰܪ ܐܳܦ ܐܶܨܛܰܒܰܬ<EOS>ܘܐܶܨܛܰܠܠܰܬ ܐܳܦ ܐܶܨܛܰܒܝܰܬ<EOS>ܘܐܶܙܕܰܥܙܰܥ ܐܳܦ ܐܶܙܕܰܝܰܢ<EOS>ܘܐܶܙܕܢܩ ܐܶܙܕܟܺܝ ܘܐܶܙܕܰܒܰܢ<EOS>ܘܐܶܬܕܰܡܰܪ ܐܳܦ ܐܶܫܬܰܪܰܪ<EOS>ܘܐܶܫܬܰܥܒܰܕ ܐܳܦ ܐܶܬܚܰܪܰܪ<EOS>ܘܐܶܬܥܰܙܰܙ ܐܳܦ ܐܶܬܒܙܶܙ<EOS>ܘܐܶܬܪܙܙ ܐܳܦ ܐܶܬܓܙܙ<EOS>ܘܥܶܐ ܕܐܶܬܚܰܡܰܥ ܒܰܚܡܺܝܪܳܐ<EOS>ܓܰܠܝܳܐ ܕܗܳܕܶܐ ܝܰܬܺܝܪܳܐ<EOS>ܡܶܛܽܠ ܗܳܝ ܕܐܰܝܟܰܢܳܐ ܡܶܢ ܡ̈ܶܠܶܐ<EOS>ܕܙܰܒܢܳܐ ܕܩܳܐܶܡ ܘܕܰܥܬܺܝܕ ܢܶܦܩܘܽܕ<EOS>ܠܰܩܢܘܽܡܳܐ ܝܺܚܺܝܕܳܝܳܐ ܕܩܰܪܺܝܒ<EOS>ܕܶܟܪܳܢ ܐܰܘ ܢܶܩܒܬܳܢ ܘܰܠܣܰܓܺܝ̈ܐܶܐ<EOS>ܘܰܠܣܰܓܺܝ̈ܐܳܬܳܐ<EOS>ܡܶܠܬܳܐ ܡܰܢ ܐܰܝܕܳܐ ܕܦܳܩܕܳܐ<EOS>ܡܶܢ ܗܳܝ ܕܰܥܬܺܝܕ ܡܶܬܝܰܠܕܳܐ<EOS>ܘܫܘܽܚܠܳܦ ܦܰܪܨܘܽܦܳܐ ܩܰܢܝܳܐ<EOS>ܠܦܘܽܬ ܩܳܢܘܽܢܳܐ ܣܘܽܪܝܳܝܳܐ<EOS>ܟܰܝܠܳܐ ܩܰܕܡܳܝܳܐ<EOS>ܒܰܕܓܘܽܢ ܡܶܢ ܢܶܟܬܘܽܒ ܢܰܣܡܶܟ<EOS>ܢܶܙܒܶܢ ܢܶܫܐܰܠ ܘܰܢܣܰܡܶܟ<EOS>ܢܩܺܝܡ ܢܶܒܘܽܙ ܢܺܐܬܰܪ ܢܫܰܕܰܪ<EOS>ܢܩܘܽܡ ܢܶܬܶܠ ܢܕܰܝܶܠ ܢܶܥܡܰܪ<EOS>ܢܫܰܐܶܠ ܢܶܣܘܽܪ ܐܳܦ ܢܰܐܓܰܪ<EOS>ܟܰܕ ܦܘܽܩܕܳܢܳܐ ܬܗܶܐ ܡܫܰܡܰܪ<EOS>ܠܢܘܽܢ ܐܰܪܺܝܡ ܡܶܢ ܫܘܽܪܳܝܳܐ<EOS>ܘܒܰܕܫܰܪܟܳܐ ܗܘܺܝ ܦܳܩܘܽܕܳܐ<EOS>ܠܕܶܟܪܳܐ ܫܰܕܰܪ ܡܶܢ ܢܫܰܕܰܪ<EOS>ܐܶܡܰܪ ܐܳܦ ܡܶܢ ܢܶܛܰܪ ܛܰܪ<EOS>ܘܡܶܢ ܢܶܐܣܘܽܪ ܐܶܡܰܪ ܐܰܣܘܽܪ<EOS>ܘܡܶܢ ܢܺܐܬܰܪ ܐܶܡܰܪ ܝܺܬܰܪ<EOS>ܘܡܶܢ ܢܰܣܡܶܟ ܐܶܡܰܪ ܐܰܣܡܶܟ<EOS>ܘܡܶܢ ܢܣܰܡܶܟ ܗܳܟܘܳܬ ܣܰܡܶܟ<EOS>ܘܰܠܢܶܩܒܬܳܐ ܟܰܕ ܬܶܦܩܘܽܕ<EOS>ܒܦܘܽܩܕܳܢܳܐ ܐܰܘܣܶܦܶܝܗ̇ ܝܘܽܕ<EOS>ܘܰܒܠܶܫܳܢܳܐ ܠܳܐ ܬܶܓܠܶܝܗ̇<EOS>ܐܶܠܐܴ ܟܰܕ ܫܰܠܝܳܐ ܫܒܘܽܩܺܝܗ̇<EOS>ܘܐܶܡܰܪ ܩܘܽܡܝ ܘܰܠܒܰܫܝ ܐܳܦ ܛܰܪܝ<EOS>ܘܬܶܒܝ ܘܐܰܓܰܪܝ ܘܰܥܡܰܪܝ ܘܝܺܬܰܪܝ<EOS>ܘܡܶܬܦܰܩ̈ܕܳܢܳܐ ܟܰܕ ܢܶܣܓܘܽܢ<EOS>ܫܠܺܝܬܳܐ ܘܰܐܘ ܐܰܘܣܶܦ ܠܗܘܽܢ<EOS>ܐܰܘ ܥܰܡ ܘܰܐܘ ܐܰܩܶܦ ܐܳܦ ܢܘܽܢ<EOS>ܘܐܶܡܰܪ ܐܰܠܶܦܘ ܘܐܰܠܶܦܘܽܢ<EOS>ܗܘܽ ܗܳܟܘܳܬ ܘܰܠܢܶܩ̈ܒܳܬܳܐ<EOS>ܟܰܕ ܬܶܦܩܘܽܕ ܣܰܓܺܝ̈ܐܳܬܳܐ<EOS>ܫܠܺܝܬܳܐ ܝܘܽܕ ܐܰܘܣܶܦ ܠܗܶܝܢ<EOS>ܘܰܦܐܶܐ ܕܰܠܝܘܽܕ ܬܰܩܶܦ ܢܘܽܢ<EOS>ܘܬܺܐܡܰܪ ܕܐܰܚܘ̈ܳܬܳܐ ܐܰܓܰܪ̈ܝ<EOS>ܘܬܶܒܝ̈ ܘܰܥܡܰܪ̈ܝ ܘܰܠܒܰܫ̈ܝ ܘܝܺܬܰܪ̈ܝ<EOS>ܘܗܳܟܘܳܬ ܬܶܒܶܝ̈ܢ ܘܐܰܓܰܪ̈ܶܝܢ<EOS>ܘܰܥܡܰܪ̈ܶܝܢ ܐܳܦ ܝܺܬܰܪ̈ܶܝܢ<EOS>ܟܰܝܠܳܐ ܬܪܰܝܳܢܳܐ<EOS>ܘܡܶܢ ܢܶܬܒܰܝܬܶܐ ܘܢܶܬܚܰܘܶܐ<EOS>ܘܢܰܪܡܶܐ ܘܢܰܐܟܶܐ ܘܰܢܫܰܘܶܐ<EOS>ܘܢܶܬܛܰܡܰܐ ܐܳܦ ܢܶܨܛܰܝܰܐ<EOS>ܘܢܶܬܓܰܐܰܐ ܐܳܦ ܢܶܬܒܰܝܰܐ<EOS>ܒܕܘܽܟܰܬ ܢܘܽܢ ܐܰܥܶܠ ܐܳܠܰܦ<EOS>ܘܰܠܥܶܩܒܳܐ ܒܦܘܽܩܕܳܢܳܐ ܙܩܘܽܦ<EOS>ܘܡܶܢ ܢܶܬܒܰܝܬܶܐ ܐܶܬܒܰܝܬܳܐ<EOS>ܐܶܡܰܪ ܘܡܶܢ ܢܰܪܡܶܐ ܐܰܪܡܳܐ<EOS>ܐܶܡܰܪ ܡܶܢ ܢܰܟܳܐ ܐܰܟܳܐ<EOS>ܐܰܟܡܳܐ ܕܡܶܢ ܢܰܚܶܐ ܐܰܚܳܐ<EOS>ܘܡܶܢ ܢܶܬܛܰܡܰܐ ܐܶܬܛܰܡܳܐ<EOS>ܘܡܶܢ ܢܶܬܒܰܝܳܐ ܐܶܬܒܰܝܰܐ<EOS>ܐܶܠܐܴ ܒܟܰܝܠܳܐ ܕܰܢܫܰܘܶܐ<EOS>ܕܠܳܐ ܐܳܠܰܦ ܐܶܡܰܪ ܫܰܘܳܐ<EOS>ܘܰܒܢܶܩܒܬܳܐ ܡܰܢ ܐܳܠܰܦ<EOS>ܒܝܘܽܕ ܕܡܠܰܫܢܳܐ ܬܶܬܚܰܠܰܦܝ<EOS>ܘܐܶܡܰܪ ܐܶܬܒܰܝܬܳܝ ܘܰܫܘܳܝ<EOS>ܘܐܶܬܛܰܡܐܳܝ ܘܐܰܪܡܳܝ ܘܐܰܚܳܝ<EOS>ܘܰܠܣܰܓܺܝ̈ܐܶܐ ܦܩܘܽܕ ܒܘܰܐܘ<EOS>ܕܰܡܠܰܫܢܳܐ ܐܰܝܟ ܐܶܬܚܰܘܰܘ<EOS>ܘܐܶܬܒܰܝܰܐܘ ܘܐܰܚܰܘ ܘܰܫܘܰܘ<EOS>ܘܐܶܬܒܰܝܬܰܘ ܘܐܰܟܰܘ ܘܐܰܪܡܰܘ<EOS>ܘܐܶܢ ܬܶܨܒܶܐ ܐܰܣܶܦ ܬܘܽܒ ܢܘܽܢ<EOS>ܟܰܕ ܬܺܐܡܰܪ ܐܶܬܚܰܘܰܘܽܢ<EOS>ܘܐܶܢ ܬܶܦܩܘܽܕ ܠܰܕܣܰܓܺܝ̈ܐܳܢ<EOS>ܬܰܪܬܶܝܢ ܟܺܝܬ ܝܘܽܕ̈ܶܐ ܥܰܡ ܢܘܽܢ<EOS>ܐܰܘܣܶܦ ܘܐܶܡܰܪ ܐܰܪ̈ܡܳܝܶܝܢ<EOS>ܘܰܫܘܳܝ̈ܶܝܢ ܘܐܶܬܒܰܝ̈ܬܳܝܶܝܢ<EOS>ܟܰܝܠܳܐ ܬܠܺܝܬܳܝܳܐ<EOS>ܘܡܶܢ ܟܰܝܠܳܐ ܕܢܶܩܪܶܐ ܘܢܶܒܪܶܐ<EOS>ܘܢܺܐܚܶܐ ܘܢܶܚܕܶܐ ܐܳܦ ܢܶܫܪܶܐ<EOS>ܒܕܘܽܟܰܬ ܐܳܠܰܦ ܕܰܪܒܺܝܨܳܐ<EOS>ܐܰܥܶܠ ܝܘܽܕ ܗܳܝ ܕܰܚܒܺܝܨܳܐ<EOS>ܘܐܰܪܺܝܡ ܠܢܘܽܢ ܘܐܶܡܰܪ ܕܰܩܪܺܝ<EOS>ܚܝܺܝ ܘܰܚܕܺܝ ܒܪܺܝ ܓܠܺܝ ܘܰܫܪܺܝ<EOS>ܘܰܠܢܶܩܒܬܳܐ ܟܰܕ ܬܶܦܩܘܽܕ<EOS>ܙܩܘܽܦ ܠܰܚܒܺܝܨܳܐ ܗܳܕܶܐ ܝܘܽܕ<EOS>ܟܰܕ ܬܺܐܡܰܪ ܕܰܚܕܳܝ ܘܰܩܪܳܝ<EOS>ܚܝܳܝ ܘܰܒܪܳܝ ܘܰܓܠܳܝ ܘܰܫܪܳܝ<EOS>ܘܐܶܢ ܢܶܣܓܘܽܢ ܡܶܬܦܰܩ̈ܕܳܢܶܐ<EOS>ܒܘܰܐܘ ܘܰܒܢܘܽܢ ܥܒܶܕ ܦܘܽܩ̈ܕܳܢܶܐ<EOS>ܟܰܕ ܬܺܐܡܰܪ ܕܰܩܪܰܘ ܘܰܒܪܰܘ<EOS>ܚܝܰܘ ܘܰܚܕܰܘ ܘܰܓܠܰܘ ܘܰܫܪܰܘ<EOS>ܘܐܶܢ ܬܶܨܒܶܐ ܐܶܡܰܪ ܩܪܰܘܘܽܢ<EOS>ܚܝܰܘܘܽܢ ܚܕܰܘܘܽܢ ܘܰܫܪܰܘܘܽܢ<EOS>ܘܰܒܢܶܩ̈ܒܳܬܳܐ ܠܘܰܐܘ ܚܰܠܶܦ<EOS>ܒܝܘܽܕ ܘܰܙܩܘܽܦ ܘܰܠܢܘܽܢ ܐܰܩܶܦ<EOS>ܘܐܶܡܰܪ ܩܪ̈ܳܝܶܝܢ ܘܰܚܕܳܝ̈ܶܢ<EOS>ܓܠܳܝ̈ܶܝܢ ܚܝܳܝ̈ܶܝܢ ܘܰܫܪ̈ܳܝܶܝܢ<EOS>ܟܰܝܠܳܐ ܪܒܺܝܥܳܝܳܐ<EOS>ܘܡܶܢ ܢܶܬܒܠܰܥ ܐܳܦ ܢܶܬܥܰܛܰܦ<EOS>ܘܢܶܬܪܟܶܢ ܢܶܫܬܶܐ ܘܢܶܫܬܰܘܬܰܦ<EOS>ܘܡܶܢ ܢܶܬܝܰܠܰܦ ܘܢܶܬܺܝܕܰܥ<EOS>ܗܘܽ ܗܳܟܘܳܬ ܐܳܦ ܢܶܫܬܰܘܕܰܥ<EOS>ܠܳܐܬܘܽܬܳܐ ܗܳܝ ܬܠܺܝܬܳܝܬܳܐ<EOS>ܦܬܰܚ ܛܰܠܝܳܐ ܒܦܳܩܘܽܕܘܽܬܳܐ<EOS>ܘܐܶܡܰܪ ܐܶܬܒܰܠܥ ܐܶܬܥܰܛܦ<EOS>ܘܐܶܬܪܰܟܢ ܐܶܫܬܰܝ ܐܳܦ ܐܶܫܬܰܘܬܦ<EOS>ܘܗܳܟܰܢܳܐ ܐܶܬܝܰܠܦ ܘܐܶܬܝܰܕܥ<EOS>ܘܐܰܟܘܳܬܗܶܝܢ ܐܶܡܰܪ ܐܶܫܬܰܘܕܥ<EOS>ܘܰܠܢܶܩܒܬܳܐ ܝܘܽܕ ܐܰܘܣܶܦ<EOS>ܘܐܶܡܰܪ ܐܶܫܬܰܘܬܦܝ ܐܳܦ ܐܶܬܥܰܛܦܝ<EOS>ܐܶܠܐܴ ܠܰܦܬܳܚܳܐ ܕܐܶܫܬܰܝ<EOS>ܙܩܘܽܦ ܗܳܪܟܳܐ ܘܐܶܡܰܪ ܐܶܫܬܳܝ<EOS>ܘܰܠܣܰܓܺܝ̈ܐܶܐ ܐܰܘܣܶܦ ܘܰܐܘ<EOS>ܘܐܶܡܰܪ ܐܶܬܥܰܛܦܘ ܐܳܦ ܐܶܫܬܰܘ<EOS>ܠܣܰܓܺܝ̈ܐܳܬܳܐ ܝܘܽܕ ܐܳܦ ܢܘܽܢ<EOS>ܐܰܩܶܦ ܘܐܶܡܰܪ ܐܶܬܒܰܠ̈ܥܶܝܢ<EOS>ܘܐܶܫ̈ܬܳܝܶܝܢ ܐܳܦ ܘܐܶܫܬܰܘ̈ܬܰܦܶܝܢ<EOS>ܘܐܶܬܪ̈ܰܟܢܝܢ ܘܐܶܬܝܰܠ̈ܦܝܢ<EOS>ܟܰܝܠܳܐ ܚܡܺܝܫܳܝܳܐ<EOS>ܘܡܶܢ ܟܰܝܠܳܐ ܕܢܶܬܦܢܶܐ ܘܢܶܨܛܠܶܐ<EOS>ܘܢܶܨܛܒܶܐ ܘܢܶܬܪܡܶܐ ܘܢܶܬܓܠܶܐ<EOS>ܦܬܰܚ ܠܳܐܬܘܽܬܳܐ ܪܒܺܝܥܳܝܬܳܐ<EOS>ܒܦܘܽܩܕܳܢܳܐ ܕܠܳܐ ܟܠܝܬܳܐ<EOS>ܐܶܬܦܢܰܝ ܐܶܨܛܒܰܝ ܘܐܶܨܛܠܰܝ<EOS>ܘܐܶܬܪܡܰܝ ܘܐܶܬܟܠܰܝ ܘܐܶܬܓܠܰܝ<EOS>ܘܰܒܢܶܩܒܬܳܐ ܬܰܚܠܘܽܦܳܐ<EOS>ܕܰܦܬܳܚܳܐ ܐܰܥܶܠ ܙܩܳܦܳܐ<EOS>ܟܰܕ ܬܺܐܡܰܪ ܐܶܨܛܒܳܝ ܐܶܨܛܠܳܝ<EOS>ܘܐܶܬܦܢܳܝ ܘܐܶܬܪܡܳܝ ܘܐܶܬܓܠܳܝ<EOS>ܘܰܠܣܰܓܺܝ̈ܐܶܐ ܐܰܩܶܦ ܘܰܐܘ<EOS>ܘܐܶܡܰܪ ܐܶܨܛܠܰܘ ܘܐܶܬܓܠܰܘ<EOS>ܘܰܠܣܰܓܺܝ̈ܐܶܐ ܘܰܐܘ ܥܰܡ ܢܘܽܢ<EOS>ܐܰܩܶܦ ܘܐܶܡܰܪ ܐܶܨܛܠܰܘܘܽܢ<EOS>ܘܰܠܣܰܓܺܝ̈ܐܳܬܳܐ ܝܘܽܕ ܘܢܘܽܢ<EOS>ܐܰܩܶܦ ܘܐܶܡܰܪ ܐܶܨܛܠܳܝ̈ܶܝܢ<EOS>ܟܰܝܠܳܐ ܫܬܺܝܬܳܝܳܐ<EOS>ܘܡܶܢ ܢܶܬܶܐܟܶܠ ܢܶܬܶܐܡܰܪ<EOS>ܟܰܕ ܬܶܦܩܘܽܕ ܐܶܡܰܪ ܐܶܬܰܐܡܪ<EOS>ܟܰܕ ܠܰܬܪܰܝܳܢܺܝܬܳܐ ܡܰܢ<EOS>ܦܳܬܰܚ ܐܰܢܼܬ ܘܐܳܡܪܰܬ ܐܶܬܐܰܡܢ<EOS>ܘܐܶܬܰܐܟ ܬܘܽܒ ܡܳܢ ܢܶܬܰܐܟܶܐ<EOS>ܒܗܳܢܳܐ ܟܰܝܠܳܐ ܡܶܬܕܰܟܶܐ<EOS>ܘܰܠܢܶܩܒܬܳܐ ܝܘܽܕ ܐܰܩܶܦ<EOS>ܘܰܠܣܰܓܺܝ̈ܐܶܐ ܘܰܐܘ ܐܰܘܣܶܦ<EOS>ܘܰܠܣܰܓܺܝ̈ܐܳܬܳܐ ܬܘܽܒ ܝܘܽܕ<EOS>ܠܡܶܠܰܬ ܦܘܽܩܕܳܢܳܐ ܚܰܝܶܕ<EOS>ܘܐܶܡܰܪ ܐܶܬܰܐܟܠܝ ܐܳܦ ܐܶܬܰܐܡܪܝ<EOS>ܘܗܳܟܰܢܳܐ ܐܶܬܰܐܟܠܘ ܐܶܬܰܐܡܪܘ<EOS>ܘܐܰܟܘܽܬܗܶܝܢ ܐܶܬܰܐܟ̈ܠܝ ܐܳܦ ܐܶܬܰܐܡܪܝ<EOS>ܒܶܠܥܳܕ ܢܘܽܢ ܠܟܽܠܗܶܝܢ ܫܰܡܰܪ<EOS>ܡܶܛܽܠ ܡ̈ܶܠܶܐ ܕܠܝ̈ܠܳܬܳܐ<EOS>ܕܫܳܢ̈ܙܳܢ ܡܶܢ ܩܳܢܘܽܢ̈ܶܐ ܗܳܠܶܝܢ<EOS>ܘܰܠܗܳܠܶܝܢ ܟܰܕ ܐܰܒܠܶܨܢܰܢ<EOS>ܘܐܰܟܡܳܐ ܕܡܰܨܝܳܐ ܢܰܗܰܪܢܰܢ<EOS>ܘܢܶܣܥܘܽܪ ܘܰܠܡ̈ܶܠܶܐ ܕܫܳܢ̈ܙܳܢ<EOS>ܘܰܠܩܳܢܘܽܢ̈ܶܐ ܠܳܐ ܫܳܠ̈ܡܳܢ<EOS>ܢܺܐܙܰܠ ܕܐܺܝܬܶܝܗ̇ ܐܰܝܟ ܢܺܐܬܰܪ<EOS>ܘܙܳܕܶܩ ܗ̄ܘܳܐ ܕܐܺܙܰܠ ܬܺܐܡܰܪ<EOS>ܘܗܳܐ ܠܰܘ ܗܳܟܰܢ ܐܳܡܰܪ ܐܰܢܼܬ<EOS>ܐܶܠܐܴ ܙܶܠ ܐܰܝܟ ܦܶܠ ܦܳܩܕܰܬ<EOS>ܘܢܺܐܡܰܪ ܗܳܟܘܳܬ ܐܰܝܟ ܢܺܐܬܰܪ<EOS>ܠܳܐ ܦܳܩܕܳܐ ܒܰܕܡܘܽܬ ܝܺܬܰܪ<EOS>ܟܰܕ ܠܳܐ ܐܳܡܰܪ ܐܰܢܼܬ ܐܺܡܰܪ<EOS>ܒܦܘܽܩܕܳܢܳܐ ܐܶܠܐܴ ܐܶܡܰܪ<EOS><EOS>؟<EOS>ܢܺܐܬܶܐ ܕܐܺܝܬܶܝܗ̇ ܐܰܝܟ ܢܺܐܚܶܐ<EOS>ܩܢܘܽܢܳܐ ܠܳܗ̇ ܗܘܽ ܕܳܚܶܐ<EOS>ܒܗܳܝ ܕܬܳܐ ܦܳܩܶܕ ܐܰܢܼܬ ܠܳܐ ܬܝܺܝ<EOS>ܐܰܝܟܰܢܳܐ ܕܐܳܡܰܪ ܐܰܢܼܬ ܚܝܺܝ<EOS>ܘܐܰܝܟ ܢܺܐܬܶܐ ܘܢܺܐܚܶܐ ܘܢܺܐܡܶܐ<EOS>ܐܶܠܐܴ ܠܗܰܘ ܐܰܝܢܳܐ ܕܝܳܡܶܐ<EOS>ܠܳܐ ܣܳܟ ܐܳܡܰܪ ܐܰܢܼܬ ܬܰܐܡܳܐ<EOS>ܘܐܳܦܠܳܐ ܬܘܽܒ ܒܰܕܡܘܽܬ ܚܝܺܝ ܡܝܺܝ<EOS>ܐܶܠܐܴ ܐܰܝܟ ܐܶܫܬܰܝ ܘܐܶܫܬܳܝ<EOS>ܦܳܩܶܕ ܐܰܢܼܬ ܕܝܺܡܰܝ ܘܝܺܡܳܝ<EOS>ܘܠܰܘ ܟܽܠ ܡܶܠܬܳܐ ܐܳܘ ܥܠܰܝܡܳܐ<EOS>ܠܡܶܠܬܳܐ ܕܦܘܽܩܕܳܢܳܐ ܠܳܚܡܳܐ<EOS>ܗܳܐ ܓܶܝܪ ܡܶܢ ܡܶܠܬܳܐ ܕܢܶܬܶܠ<EOS>ܘܐܳܦܶܢ ܐܺܝܬܶܝܗ̇ ܐܰܝܟ ܢܶܦܶܠ<EOS>ܠܳܐ ܣܳܟ ܡܶܬܰܐܡܪܳܐ ܒܕܘܽܟ ܬܶܠ<EOS>ܐܰܟܡܳܐ ܕܐܳܦ ܡܶܬܰܐܡܪܳܐ ܦܶܠ<EOS>ܘܠܳܐ ܒܕܰܥܒܰܪ ܡܶܬܰܐܡܪܳܐ ܢܬܰܠ<EOS>ܐܰܟܡܳܐ ܕܐܳܦ ܡܶܬܰܐܡܪܳܐ ܢܦܰܠ<EOS>ܘܗܳܟܘܳܬ ܠܰܘ ܥܰܠ ܟܽܠ ܡܶܠܬܳܐ<EOS>ܥܳܐܠܳܐ ܢܘܽܢ ܕܰܥܬܺܝܕܘܽܬܳܐ<EOS>ܐܰܟܡܳܐ ܟܺܝܬ ܕܥܰܠ ܡܶܠܰܬ ܗܰܒ<EOS>ܕܐܺܝܬܶܝܗ̇ ܚܳܬܳܐ ܕܡܶܠܰܬ ܣܰܒ<EOS>ܠܳܐ ܣܳܟ ܡܶܬܰܐܡܪܳܐ ܕܢܶܗܰܒ<EOS>ܘܐܳܦܶܢ ܡܶܬܰܐܡܪܳܐ ܕܢܶܣܰܒ<EOS>ܘܐܰܟܡܳܐ ܕܚܳܢܶܝܢ ܩܳܢܘܽܢ̈ܶܐ<EOS>ܐܶܬܦܢܰܝ ܐܺܝܬܶܝܗ̇ ܡܶܢ ܢܶܬܦܢܶܐ<EOS>ܐܶܠܐܴ ܐܶܬܦܰܢ ܬܘܽܒ ܐܳܡܪܳܐ<EOS>ܡܶܠܰܬ ܪܘܽܚܳܐ ܒܡܰܙܡܘܽܪܳܐ<EOS>ܠܒܰܪ ܡܶܢ ܦܶܚܡܳܐ ܘܰܥܝܳܕܳܐ<EOS>ܕܰܡܥܳܕ ܢܳܦܶܠ ܒܰܣܘܳܕܳܐ<EOS>ܘܒܳܬܰܪ ܩܰܠܺܝܠ ܡܶܬܢܰܗܪ̈ܳܢ<EOS>ܘܰܒܡܳܢܳܐ ܐܱܪܰܐ ܦܪ̈ܺܝܫܳܢ<EOS>ܡܶܛܽܠ ܡ̈ܶܠܶܐ ܕܰܙܩܺܝ̈ܦܳܢ ܘܗܶܢܶܝܢ<EOS>ܕܰܦܬܺܝ̈ܚܳܢ ܒܙܰܒܢܳܐ ܕܰܥܒܰܪ<EOS>ܘܡ̈ܶܠܶܐ ܕܩܳܝ̈ܡܳܢ ܘܰܢܩܘܽܡ̈ܳܢ<EOS>ܘܕܰܐܟܘܳܬܗܶܝܢ ܒܕܰܥܒܰܪ ܙܩܺܝ̈ܦܳܢ<EOS>ܐܰܝܟ ܡܳܫ ܦܳܫ ܦܳܓ ܕܳܠ ܓܳܠ ܙܳܥ<EOS>ܨܳܒ ܩܳܡ ܕܳܨ ܚܳܣ ܛܳܣ ܓܳܪ ܢܳܚ<EOS>ܘܰܠܢܶܩܒܬܳܐ ܐܰܡܺܝܪܳܐ<EOS>ܕܩܳܝܡܳܐ ܢܳܝܡܳܐ ܐܳܦ ܓܳܝܪܳܐ<EOS>ܘܗܶܢܶܝܢ ܕܥܳܐܠ̈ܳܢ ܐܳܦ ܢܶܥܠܘܽܢ<EOS>ܒܙܰܒܢܳܐ ܟܺܝܬ ܕܰܥܒܰܪ ܦܬܺܝ̈ܚܳܢ<EOS>ܐܰܝܟ ܩܰܠ ܩܰܪ ܚܰܡ ܪܰܓ ܥܰܠ ܒܰܙ<EOS>ܪܰܬ ܦܰܕ ܚܰܫ ܓܰܡ ܓܰܪ ܪܰܩ ܓܰܙ<EOS>ܘܰܠܢܶܩܒܬܳܐ ܐܰܡܺܝܪܳܐ<EOS>ܒܳܐܙܳܐ ܓܳܐܙܳܐ ܐܳܦ ܓܳܐܪܳܐ<EOS>ܡܶܛܽܠ ܗܳܝ ܕܐܰܝܟܰܢܳܐ ܫܘܶܐ<EOS>ܦܘܽܩܕܳܢܳܐ ܠܬܘܽܢܳܝܳܐ<EOS>ܒܟܰܝܠܳܐ ܓܶܝܪ ܗܰܘ ܩܰܕܡܳܝܳܐ<EOS>ܫܘܶܐ ܦܘܽܩܕܳܢܳܐ ܠܬܘܽܢܳܝܳܐ<EOS>ܘܥܰܡܶܗ ܬܘܽܒ ܒܰܬܠܺܝܬܳܝܳܐ<EOS>ܘܒܰܐܚܪ̈ܳܢܶܐ ܩܢܶܐ ܦܘܽܪ̈ܫܳܢܶܐ<EOS>ܐܳܡܰܪ ܐܰܢܼܬ ܓܶܝܪ ܗܘܽ ܐܰܣܡܶܟ<EOS>ܘܐܰܢܼܬ ܐܳܘ ܐܰܒܘܽܢ ܠܺܝ ܐܰܣܡܶܟ<EOS>ܘܐܰܟܡܳܐ ܕܰܟܢܳܬܳܟ ܝܺܬܰܪ<EOS>ܗܘܽ ܗܳܟܘܳܬ ܐܳܦ ܐܰܢܼܬ ܝܺܬܰܪ<EOS>ܘܐܳܦܠܳܐ ܒܟܽܠܶܗ ܩܰܕܡܳܝܳܐ<EOS>ܫܘܶܐ ܦܘܽܩܕܳܢܳܐ ܠܬܘܽܢܳܝܳܐ<EOS>ܒܗܳܝ ܕܐܳܡܰܪ ܐܰܢܼܬ ܗܘܽ ܐܶܣܰܪ<EOS>ܘܐܰܢܼܬ ܛܰܠܝܳܐ ܥܰܡܶܗ ܐܰܣܘܽܪ<EOS>ܘܐܰܟܡܳܐ ܕܗܘܽ ܓܘܽܥܠܳܢܳܐ ܢܛܰܪ<EOS>ܒܳܗ̇ ܒܰܕܡܘܽܬܳܐ ܐܳܦ ܐܰܢܼܬ ܛܰܪ<EOS>ܘܰܒܟܰܝܠܳܐ ܬܘܽܒ ܬܠܺܝܬܳܝܳܐ<EOS>ܫܘܶܐ ܦܘܽܩܕܳܢܳܐ ܠܬܘܽܢܳܝܳܐ<EOS>ܒܪܰܡ ܒܩܳܢܘ̈ܽܢܶܐ ܣܰܓܺܝ̈ܐܶܐ<EOS>ܠܳܐ ܒܗܳܠܶܝܢ ܝܺܚܺܝ̈ܕܳܝܶܐ<EOS>ܒܗܳܝ ܕܐܳܡܰܪ ܐܰܢܼܬ ܗܳܠܶܝܢ ܩܪܰܘ<EOS>ܘܐܰܢܼܬܘܽܢ ܚܰܒܺܝ̈ܒܶܐ ܬܘܽܒ ܩܪܰܘ<EOS>ܘܰܒܟܰܝ̈ܠܶܐ ܗܳܠܶܝܢ ܐܼܚܪ̈ܳܢܶܐ<EOS>ܕܢܺܝܚܺܝܢ ܘܰܓܠܶܝܢ ܦܘܽܪ̈ܫܳܢܶܐ<EOS>ܐܰܝܟ ܐܶܬܒܰܝܬܺܝܘ ܘܐܶܬܒܰܝܬܰܘ<EOS>ܘܐܶܬܓܰܘܺܝܘ ܐܳܦ ܐܶܬܓܰܘܰܘ<EOS>ܘܐܳܬܥܰܛܰܦ ܐܳܦ ܐܰܢܼܬ ܐܶܬܥܰܛܦ<EOS>ܘܐܰܝܟ ܕܐܶܫܬܰܘܬܰܦ ܐܳܦ ܐܶܫܬܰܘܬܦ<EOS>ܘܐܰܝܟ ܕܐܶܨܛܒܺܝܘ ܐܳܦ ܐܶܨܛܒܰܘ<EOS>ܘܐܰܝܟ ܕܐܶܬܓܠܺܝܘ ܐܰܢܼܬܘܽܢ ܐܶܬܓܠܰܘ<EOS>ܘܐܰܝܟ ܕܐܶܬܶܐܟܶܠ ܐܰܢܼܬ ܐܶܬܰܐܟܠ<EOS>ܘܐܰܝܟ ܕܐܶܬܶܐܒܶܠ ܐܰܢܼܬ ܐܶܬܶܐܒܠ<EOS>ܡܶܛܽܠ ܗܳܝ ܕܐܰܝܟܰܢܳܐ ܫܘܝܳܐ ܡܶܠܬܳܐ<EOS>ܕܚܰܕ ܘܰܕܣܰܓܺܝ̈ܐܶܐ ܒܡܰܡܠܠܳܐ ܘܠܰܘ<EOS>ܒܨܘܽܪܬܳܐ ܕܰܟܬܺܝܒܬܳܐ<EOS>ܒܩܰܕܡܳܝܳܐ ܘܰܪܒܺܝܥܳܝܳܐ<EOS>ܟܰܝ̈ܠܶܐ ܐܳܦ ܒܰܫܬܺܝܬܳܝܳܐ<EOS>ܫܘܶܐ ܩܢܘܽܡܳܐ ܝܺܚܺܝܕܳܝܳܐ<EOS>ܠܰܟܢܘܽܫܝܳܐ ܟܺܝܬ ܣܰܓܺܝܐܳܐ<EOS>ܒܬܘܽܢܳܝܳܐ ܘܰܒܦܘܽܩܕܳܢܳܐ<EOS>ܒܰܡܠܺܝܠܘܽܬܳܐ ܕܠܶܫܳܢܳܐ<EOS>ܐܳܡܰܪ ܐܰܢܼܬ ܕܪܰܒܰܢ ܐܰܠܶܦ<EOS>ܐܰܟܡܳܐ ܕܡܰܠܦܳܢ̈ܶܐ ܐܰܠܶܦܘ<EOS>ܘܐܰܟܡܳܐ ܕܗܳܢܳܐ ܐܶܬܥܰܛܰܦ<EOS>ܥܠܰܝ̈ܡܶܐ ܟܽܠܗܘܽܢ ܐܶܬܥܰܛܰܦܘ<EOS>ܘܥܰܡ ܠܰܚܡܳܐ ܗܰܘ ܕܐܶܬܶܐܟܶܠ<EOS>ܢܘ̈ܽܢܶܐ ܟܽܠܗܘܽܢ ܐܶܬܶܐܟܶܠܘ<EOS>ܘܐܰܢܼܬ ܐܰܓܰܪ ܘܐܶܬܰܐܟܠ ܘܐܶܬܒܰܠܥ<EOS>ܘܐܰܢܼܬܘܽܢ ܬܘܽܒ ܐܶܬܰܐܟܠܘ ܘܐܶܬܒܰܠܥܘ<EOS>ܡܶܛܽܠ ܗܳܝ ܕܐܰܝܟܰܢܳܐ ܫܘܝܳܐ ܡܶܠܬܳܐ<EOS>ܕܰܠܘܳܬ ܕܶܟܪܳܐ ܘܰܠܘܳܬ ܢܶܩܒܬܳܐ<EOS>ܒܰܣܘܳܕܳܐ ܘܠܰܘ ܒܰܟܬܺܝܒܬܳܐ<EOS>ܒܩܰܕܡܳܝܳܐ ܘܰܪܒܺܝܥܳܝܳܐ<EOS>ܗܳܟܘܳܬ ܐܳܦ ܒܰܫܬܺܝܬܳܝܳܐ<EOS>ܫܘܶܐ ܦܘܽܩܕܳܢܳܐ ܕܶܟܪܳܢܳܐ<EOS>ܠܰܩܢܘܽܡܳܐ ܢܶܩܒܬܳܢܳܐ<EOS>ܐܳܡܰܪ ܐܰܢܼܬ ܕܐܰܚܘܽܢ ܐܰܓܰܪ<EOS>ܘܐܳܦ ܐܰܢܼܬܝ ܚܳܬܰܢ ܬܘܽܒ ܐܰܓܰܪܝ<EOS>ܘܐܰܢܼܬܘܽܢ ܐܳܘ ܐܰܚ̈ܰܝ ܐܰܓܰܪܘ<EOS>ܐܰܟܡܳܐ ܕܐܰܚܘ̈ܳܬܰܢ ܐܰܓܰܪ̈ܝ<EOS>ܗܳܟܘܳܬ ܬܘܽܒ ܘܰܒܬܰܫܥܺܝܬܳܐ<EOS>ܕܥܰܡ ܕܶܟܪܳܐ ܘܥܰܡ ܢܶܩܒܬܳܐ<EOS>ܐܶܡܰܪ ܕܐܰܚܘܽܢ ܐܰܒܘܽܢ ܩܪܳܟ<EOS>ܘܠܶܟܝ ܬܘܽܒ ܚܳܬܰܢ ܐܰܒܘܽܢ ܩܪܳܟܝ<EOS>ܘܠܳܟ ܩܰܕܺܝܫܳܐ ܡܳܪܝܳܐ ܓܒܳܟ<EOS>ܘܠܶܟܝ ܩܰܕܺܝܫܬܳܐ ܡܳܪܝܳܐ ܓܒܳܟܝ<EOS>ܘܗܳܟܰܢܳܐ ܟܽܠ ܕܰܒܟܰܝܠܳܐ<EOS>ܕܰܩܪܳܐ ܘܰܒܪܳܐ ܐܳܦ ܘܰܓܠܳܐ<EOS>ܒܗܺܝܟܰܕܗܺܝܘܽܬܳܐ ܒܟܽܠܗܶܝܢ<EOS>ܡܰܠܶܠ ܥܰܡܗܘܽܢ ܐܳܦ ܥܰܡܗܶܝܢ<EOS>ܘܰܠܗܳܠܶܝܢ ܕܳܡܝܳܐ ܣܰܟܺܝ<EOS>ܐܰܚܘܽܢ ܐܳܦ ܐܰܚܘ̈ܳܬܝ ܣܰܟܺܝ̈ܝ<EOS>ܘܰܒܪܳܐ ܕܺܝܠܝ ܡܶܕܶܡ ܠܳܐ ܥܒܰܕ<EOS>ܕܰܒܢ̈ܳܬܳܟ ܟܽܠ ܡܶܕܶܡ ܥܒܰܕ̈ܝ<EOS>ܡܶܛܽܠ ܗܳܝ ܕܦܳܬܚ̈ܳܢ ܐܳܬܘ̈ܳܬܳܐ<EOS>ܚܶܪ̈ܘܽܫܳܝܳܬܳܐ ܠܗܳܠܶܝܢ ܕܰܩܕܳܡܰܝܗܶܝܢ<EOS>ܟܰܕ ܥܰܡ ܡܶܕܶܡ ܡܶܣܬܰܘ̈ܕܳܢ<EOS>ܘܐܳܬܘ̈ܳܬܳܐ ܓܰܓܪ̈ܳܝܳܬܳܐ<EOS>ܚܒܺܝ̈ܫܳܢ ܒܰܬܠܺܝܬܳܝܘܽܬܳܐ<EOS>ܚܶܝܬ ܐܳܬܘܽܬܳܐ ܟܺܝܬ ܥܰܡ ܥܶܐ<EOS>ܘܰܬܠܺܝܬܳܝܬܳܐ ܕܺܝܠܗܶܝܢ ܗܶܐ<EOS>ܘܪܺܝܫ ܐܳܦܶܢ ܠܰܝܬܶܝܗ̇ ܡܶܢܗܶܝܢ<EOS>ܒܪܰܡ ܩܰܢܝܳܐ ܚܰܝܠܳܐ ܕܺܝܠܗܶܝܢ<EOS>ܒܰܕܓܘܽܢ ܟܰܕ ܩܰܢܝܳܐ ܡܶܠܬܳܐ<EOS>ܒܰܐܚܪܳܝܬܳܗ̇ ܚܶܪܘܽܫܳܝܬܳܐ<EOS>ܠܳܐܬܘܽܬܳܐ ܗܳܝ ܕܰܩܕܳܡܶܝܗ̇<EOS>ܟܰܕ ܬܶܩܪܶܐ ܒܟܽܠܕܘܽܟ ܦܬܰܚܶܝܗ̇<EOS>ܡܰܠܘܽܢ ܟܰܕ ܠܳܐܬܘܽܬܳܐ ܕܡܺܝܡ<EOS>ܒܪܺܝܫ ܡܶܠܬܳܐ ܕܰܣܘܳܕܳܐ ܬܣܺܝܡ<EOS>ܘܰܩܪܺܝ ܦܬܰܚ ܐܳܦ ܡܶܬܦܬܰܚ<EOS>ܘܗܳܟܰܢܳܐ ܫܠܰܚ ܐܳܦ ܡܶܫܬܠܰܚ<EOS>ܘܰܦܪܰܥ ܬܘܽܒ ܐܳܦ ܡܶܬܦܪܰܥ<EOS>ܘܡܳܣܬܒܰܥ ܡܶܫܬܪܰܥ ܡܶܬܓܪܰܥ<EOS>ܘܗܳܟܰܢܳܐ ܟܪܰܗ ܡܶܬܟܪܰܗ<EOS>ܘܡܰܟܡܰܗ ܬܘܽܒ ܐܳܦ ܡܶܬܟܡܰܗ<EOS>ܘܐܰܟܘܳܬܗܶܝܢ ܓܡܰܪ ܡܶܬܓܡܰܪ<EOS>ܘܡܶܬܒܰܕܰܪ ܐܳܦ ܡܶܣܬܰܕܰܪ<EOS>ܐܶܠܐܴ ܒܡ̈ܶܠܶܐ ܕܦܘܽܩܕܳܢܳܐ<EOS>ܠܳܐ ܢܳܛܪ̈ܳܢ ܗܳܢ ܩܳܢܘܽܢܳܐ<EOS>ܒܗܳܝ ܟܺܝܬ ܕܐܳܡܰܪ ܐܰܢܼܬ ܕܰܦܪܘܽܥ<EOS>ܘܢܘܽܚ ܘܰܓܡܘܽܪ ܘܰܫܠܘܽܚ ܘܰܓܪܘܽܥ<EOS>ܐܶܠܐܴ ܡܺܝܡ ܐܰܝܟܳܐ ܕܥܳܐܠܳܐ<EOS>ܒܩܳܢܘܽܢܳܐ ܠܟܽܠܗܶܝܢ ܡܰܥܠܳܐ<EOS>ܒܰܕܠܳܐ ܡܳܨܝܳܐ ܕܬܶܬܶܐܡܰܪܝ<EOS>ܡܶܬܦܬܶܚ ܐܰܘ ܡܶܬܶܐܡܶܪ<EOS>ܐܳܦܠܳܐ ܬܘܽܒ ܣܳܟ ܡܬܦܪܶܥ<EOS>ܐܰܘ ܡܶܬܟܪܶܗ ܐܰܘ ܡܶܬܪܥܶܥ<EOS>ܐܶܠܐܴ ܡܶܬܦܬܰܚ ܡܶܬܶܐܡܰܪ<EOS>ܡܶܬܟܪܰܗ ܐܳܦ ܡܶܬܪܥܰܥ<EOS>ܘܗܳܟܰܢܳܐ ܡܙܰܥܙܰܥ ܡܢܰܝܰܚ<EOS>ܡܰܟܡܰܗ ܡܙܰܡܰܪ ܘܰܡܫܰܒܰܚ<EOS>ܙܳܠܰܚ ܣܳܥܰܪ ܐܳܦ ܡܰܣܒܰܗ<EOS>ܙܳܪܰܥ ܦܳܪܰܥ ܐܳܦ ܢܳܒܰܗ<EOS>ܡܶܛܽܠ ܗܳܝ ܕܰܒܐܰܝܠܶܝܢ ܡ̈ܶܠܶܐ ܟܰܕ ܡܶܢ<EOS>ܫܡܳܗ̈ܶܐ ܐܰܛܘܽܡܳܘܠܳܘܓܺܝ̈ܣܶܐ܇ ܘܰܐܘ<EOS>ܦܳܝܫܳܐ ܒܗܶܝܢ ܘܰܒܐܰܝܠܶܝܢ ܠܳܐ<EOS>ܘܰܫܡܳܐ ܕܰܩܢܶܐ ܙܰܘܓܳܐ ܕܘܰܐܘ<EOS>ܟܰܕ ܡܶܠܬܳܐ ܗܳܘܶܐ ܐܺܝܬܰܘܗܝ<EOS>ܚܕܳܐ ܡܶܢ ܬܰܪܬܶܝܢ ܦܳܝܫܳܐ ܒܶܗ<EOS>ܠܰܡܒܰܕܳܩܘܽ ܟܺܝܬ ܫܰܪܒܶܗ<EOS>ܐܰܝܟ ܐܶܙܕܰܘܰܓ ܙܘܽܘܳܓܳܐ<EOS>ܘܐܶܬܢܰܘܰܓ ܡܶܢ ܢܘܽܘܳܓܳܐ<EOS>ܘܐܰܝܟ ܕܐܶܫܬܰܘܕܰܥ ܫܘܽܘܕܳܥܳܐ<EOS>ܘܐܰܝܟ ܕܐܶܫܬܰܘܕܺܝ ܫܘܽܘܕܳܝܳܐ<EOS>ܘܰܫܡܳܐ ܕܰܩܢܶܐ ܚܕܳܐ ܟܺܝܬ ܘܰܐܘ<EOS>ܡܶܢ ܡܶܠܬܳܐ ܢܳܦܠܳܐ ܗܺܝ ܘܰܐܘ<EOS>ܐܰܝܟ ܐܶܬܓܰܪܰܓ ܓܘܽܪܳܓܳܐ<EOS>ܐܳܦ ܐܶܬܡܰܙܰܓ ܡܘܽܙܳܓܳܐ<EOS>ܡܶܛܽܠ ܐܳܬܘ̈ܳܬܳܐ ܕܡܶܬܪ̈ܰܟܟܳܢ<EOS>ܘܡܶܬܩܰܫ̈ܝܳܢ ܒܡ̈ܶܠܶܐ<EOS>ܕܡܶܬܩܰܫ̈ܝܳܢ ܘܰܕܡܶܬܪ̈ܰܟܟܳܢ<EOS>ܗܶܢܶܝܢ ܐܶܢܶܝܢ ܕܐܰܡܺܝܪ̈ܳܢ<EOS>ܡܶܛܽܠ ܕܰܒܡ̈ܶܠܶܐ ܗܳܟܘܳܬ<EOS>ܡܶܣܬܰܝ̈ܟܳܢ ܒܰܒܓܳܕ ܟܦܳܬ<EOS>ܘܰܒܡ̈ܶܠܶܐ ܬܘܽܒ ܡܰܦܠ̈ܳܬܗܶܝܢ<EOS>ܡܪ̈ܰܟܟܳܢ ܬܘܽܒ ܐܳܦ ܠܳܐܬܘ̈ܳܬܗܶܝܢ<EOS>ܐܰܝܟ ܐܶܒܢܶܐ ܡܒܰܢܶܐ ܢܶܒܢܶܐ<EOS>ܬܶܒܢܶܐ ܘܒܳܢܶܐ ܘܰܕܒܳܢܶܐ<EOS>ܐܶܠܐܴ ܠܰܘ ܒܐܰܡܺܝܢܘܽܬܳܐ<EOS>ܡܟܳܢܳܐ ܬܪܰܟܶܟܝ ܡܰܦܠ̈ܳܬܳܐ<EOS>ܒܗܳܝ ܕܐܺܝܬ ܗܳܪܟܳܐ ܩܳܢܘܽܢܳܐ<EOS>ܡܩܰܫܝܳܢܳܐ ܒܰܙܢܳܐ ܐܼܚܪܺܢܳܐ<EOS>ܕܟܽܠ ܐܳܬܘܽܬܳܐ ܕܡܶܬܬܙܺܝܥܳܐ<EOS>ܟܰܕ ܢܳܦܠܳܐ ܒܳܬܰܪ ܙܰܘܥܳܐ<EOS>ܡܶܬܩܰܫܳܝܘܽ ܡܶܬܩܰܫܝܳܐ<EOS>ܐܶܢ ܚܰܝܠܳܐ ܕܗܳܟܰܢ ܩܰܢܝܳܐ<EOS>ܐܰܝܟ ܐܶܒܰܣܶܡ ܐܶܕܰܒܰܪ<EOS>ܐܶܦܘܽܩ ܐܶܕܘܽܢ ܐܶܬܰܒܰܪ<EOS>ܘܬܰܘ ܡܶܬܩܰܫܝܳܐ ܟܰܕ ܬܺܐܡܰܪ<EOS>ܘܰܬܕܘܽܨ ܘܰܬܕܘܽܢ ܘܰܬܒܰܕܰܪ<EOS>ܘܡ̈ܶܠܶܐ ܕܰܥܒܰܪ̈ܝ ܟܰܕ ܩܰܢ̈ܝܳܢ<EOS>ܐܳܬܘ̈ܳܬܳܐ ܟܺܝܬ ܕܡܪ̈ܰܟܟܳܢ<EOS>ܒܙܰܒܢܳܐ ܕܩܳܐܶܡ ܡܶܬܩܰܫ̈ܝܳܢ<EOS>ܐܰܟܡܳܐ ܕܰܒܪܶܟܝ ܐܳܦ ܒܳܪ̈ܟܳܢ<EOS>ܦܩܰܕ ܦܳܩܕܳܐ ܥܒܰܕ ܐܳܦ ܥܳܒܕܺܝܢ<EOS>ܟܬܰܒ ܟܬܳܒܳܐ ܚܨܰܕ ܐܳܦ ܚܳܨܕܺܝܢ<EOS>ܘܥܰܡ ܡܺܝܡ ܐܶܡܰܪ ܕܰܡܒܰܪܟܺܝܢ<EOS>ܡܪ̈ܰܟܟܳܬܳܐ ܘܗܳܟܰܢ ܡܚܰܣܕܺܝܢ<EOS>ܘܦܶܐ ܡܰܢ ܕܐܰܦܺܝܣ ܝܰܘܢܳܝܬܳܐ ܗ̄ܝ<EOS>ܡܶܛܽܠ ܗܳܕܶܐ ܡܩܰܫܰܝܬܳܐ ܗ̄ܝ<EOS>ܒܰܕܓܘܽܢ ܫܒܘܽܩܺܝܗ̇ ܐܰܝܟ ܕܐܺܝܬܶܝܗ̇<EOS>ܟܰܕ ܒܐܰܡܺܝܢܘܽܬܳܐ ܬܩܰܫܶܝܗ̇<EOS>ܘܰܠܫܰܪܟܳܐ ܐܰܝܟ ܩܳܢܘܽܢܳܐ<EOS>ܕܬܘܽܪܳܨܳܐ ܫܰܚܠܶܦ ܫܰܓܢܳܐ<EOS>ܩܶܦܰܠܶܐܘܽܢ ܕܰܬܠܳܬܳܐ<EOS>ܡܶܛܽܠ ܐܶܣܳܪ̈ܶܐ ܘܣܘ̈ܽܟܳܠܳܐ<EOS>ܕܟܽܠ ܚܰܕ ܚܰܕ ܡܶܢܗܘܽܢ<EOS>ܘܠܶܐܣܳܪܳܐ ܗܘܽ ܟܘܽܢܳܝܶܗ<EOS>ܣܳܦܶܩ ܕܰܢܚܰܘܶܐ ܟܝܳܢܶܗ<EOS>ܕܝܳܗܘܽܒܰܐ ܗ̄ܘ ܕܐܰܚܝܳܢܘܽܬܳܐ<EOS>ܘܐܳܣܰܪ ܠܰܫܡܳܐ ܥܰܡ ܡܶܠܬܳܐ<EOS>ܠܰܙܢܰܘ̈ܗܝ ܡܳܕܶܝܢ ܟܰܪܝܳܐܺܝܬ<EOS>ܢܶܣܥܘܽܪ ܐܳܦ ܗܰܠܘܽܟܳܐܺܝܬ<EOS>ܕܰܩܢܶܐ ܐܶܣܟܺܝ̈ܡܶܐ ܘܛܘܽܦ̈ܣܶܐ<EOS>ܡܫܰܚ̈ܠܦܶܐ ܒܟܽܠܗܘܽܢ ܛܘܽܡ̈ܣܶܐ<EOS>ܓܶܝܪ ܠܰܙܢܳܐ ܡܒܰܝܬܶܐ ܡܩܰܪܶܒ<EOS>ܘܕܶܝܢ ܪܶܡܙܳܐ ܠܪܘܽܚܩܳܐ ܝܳܗܶܒ<EOS>ܘܡܰܢ ܕܶܝܢ ܦܰܪܨܘܽܦܳܐ ܡܰܥܶܠ<EOS>ܘܒܰܙܒܰܢ ܗܳܘܶܐ ܐܰܝܟ ܗܳܟܺܝܠ<EOS>ܘܡܶܢ ܗܳܫܳܐ ܢܣܺܝܒ ܡܶܢ ܗܳܟܺܝܠ<EOS>ܐܰܟܡܳܐ ܕܡܶܢ ܡܶܟܳܐ ܡܶܟܺܝܠ<EOS>ܘܐܶܠܐܴ ܣܘܽܟܳܠܳܐ ܣܳܐܶܡ<EOS>ܘܠܰܡ ܬܘܽܒ ܠܰܐܚܪܺܢܳܐ ܫܳܠܶܡ<EOS>ܘܟܺܝܬ ܘܐܰܘܟܺܝܬ ܡܦܰܫܩܳܢܺܝܬܳܐ<EOS>ܘܗܳܝ ܕܰܒܪܰܡ ܡܫܰܪܪܳܢܺܝܬܳܐ<EOS>ܘܡܳܕܶܝܢ ܣܘܽܢܦܪܺܝܣܡܰܐܛܰܐ<EOS>ܡܟܰܢܶܫ ܒܰܦܪܘܽܒܠܺܝ̈ܡܰܐܛܰܐ<EOS>ܘܟܰܕ ܡܶܠܬܳܐ ܡܥܰܬܶܕ ܡܰܝܬܶܐ<EOS>ܘܥܰܕ ܘܰܥܕܳܐ ܠܡܶܠܬܳܐ ܡܒܰܝܬܶܐ<EOS>ܘܦܘܽܢܳܝܳܐ ܟܺܝܬ ܡܰܣܪܰܚ ܐܺܝܢ<EOS>ܘܦܘܽܫܳܟܳܐ ܬܘܽܒ ܡܰܥܶܠ ܐܶܢ<EOS>ܗܳܐ ܘܗܳܢܳܐ ܐܰܝܟ ܕܰܒܨܶܒܥܳܐ<EOS>ܝܳܗܒܺܝܢ ܠܰܙܢܳܐ ܫܘܽܘܕܳܥܳܐ<EOS>ܘܐܳܦܶܢ ܡܶܕܡ ܕܰܠܩܘܽܒܠܳܐ<EOS>ܡܰܥܶܠ ܣܳܐܶܡ ܥܰܡ ܡܰܡܠܠܳܐ<EOS>ܘܥܰܠ ܘܡܶܛܽܠ ܥܶܠܬܳܐ ܦܳܪܥܺܝܢ<EOS>ܘܛܳܟ ܘܰܟܒܰܪ ܣܰܒܪܳܐ ܬܳܒܥܺܝܢ<EOS>ܟܰܝ ܡܶܠܬܳܐ ܕܣܰܒܪܳܐ ܡܰܥܶܠ<EOS>ܘܐܱܪܰܐ ܡܫܰܐܳܠܘܽ ܡܫܰܐܶܠ<EOS>ܟܶܐܡܰܬ ܡܦܰܫܶܟ ܘܰܡܫܰܪܰܪ<EOS>ܘܥܘܽܕ ܣܳܩܶܠ ܡܶܕܶܡ ܕܐܳܡܰܪ<EOS>ܘܰܠܒܳܬܰܪܟܶܢ ܟܺܝܬ ܫܳܠܶܡ<EOS>ܘܒܰܕܓܘܽܢ ܬܘܽܢܳܝܳܐ ܡܠܰܚܶܡ<EOS>ܘܰܡܦܰܫܶܟ ܘܰܡܦܰܠܶܓ ܐܰܘ<EOS>ܘܒܰܩܪܳܝܬܳܐ ܡܶܬܠܰܚܰܡ ܐܳܘ<EOS>ܐܺܝܘ ܠܳܚܶܡ ܠܰܕܡܶܬܩܰܠܰܣ<EOS>ܘܰܠܡܶܛܽܠ ܥܰܠ ܡܶܬܓܰܢܰܣ<EOS>ܘܐܶܠܘܽܠܳܐ ܘܐܶܠܘܽ ܠܠܰܝܬܰܘܗܝ<EOS>ܚܰܫܒܺܝܢ ܠܶܗ ܐܰܝܟ ܗܰܘ ܕܐܺܝܬܰܘܗܝ<EOS>ܐܰܝܟ ܘܐܰܟܡܳܐ ܠܦܶܚܡܳܐ ܚܰܫܚܺܝܢ<EOS>ܘܡܰܢ ܘܡܘܽܢ ܒܫܘܽܐܳܠܐܴ ܥܳܐܠܺܝܢ<EOS>ܕܰܡ ܕܳܡܶܐ ܠܕܰܠܡܳܐ ܐܳܦ ܬܘܽܒ<EOS>ܡܰܘܣܳܦܘܽ ܡܰܘܣܶܦ ܠܰܫܪܶܒ<EOS>ܘܠܳܡܰܕ ܡܰܢ ܠܰܐܬܪܳܐ ܠܳܚܶܡ<EOS>ܐܰܝܟ ܗܳܝ ܕܰܣܠܶܩ ܠܐܘܽܪܫܠܶܡ<EOS>ܘܰܠܘܳܬ ܬܘܽܒ ܡܝܰܩܶܢ ܝܳܬܳܐ<EOS>ܐܰܝܟ ܗܳܝ ܕܐܶܬܳܐ ܠܘܳܬ ܬܺܬܳܐ<EOS>ܘܟܰܪ ܬܘܽܒ ܡܶܬܦܰܫܰܩ ܐܰܝܟܳܐ<EOS>ܘܗܳܪܬܰܡܳܢ ܕܳܡܶܐ ܠܗܳܪܟܳܐ<EOS>ܘܗܳܢܰܘ ܕܶܝܢ ܡܰܢܗܪܳܢܘܽܬܳܐ<EOS>ܝܳܗܒܳܐ ܘܒܰܕ ܥܶܠܬܳܢܘܽܬܳܐ<EOS>ܘܡܶܨܥܳܝܘܽܬܳܐ ܡܰܥܶܠ ܒܝܰܕ<EOS>ܡܶܩܰܦ ܢܳܩܶܦ ܠܐܘܽܪܚܳܐ ܝܰܕ<EOS>ܠܘܰܝ ܘܐܶܫܬܘܽܦ ܠܝܰܐܺܝܒܘܽܬܳܐ<EOS>ܘܐܰܟܚܰܕ ܘܐܰܟܚܕܳܐ ܠܫܰܘܝܘܽܬܳܐ<EOS>ܘܟܰܕܘܽ ܡܶܠܬܳܐ ܦܳܣܘܽܩܬܳܐ<EOS>ܘܚܳܣ ܒܺܐܩܳܪ ܡܰܘܓܶܐ ܒܺܝܫܬܳܐ<EOS>ܘܗܳܝܕܶܝܢ ܠܕܰܥܒܰܪ ܘܰܠܕܰܥܬܺܝܕ<EOS>ܘܗܳܝܕܶܝܟ ܠܗܰܘ ܕܰܥܒܰܪ ܒܰܠܚܘܽܕ<EOS>ܐܶܗܶܐ ܐܶܗܶܐ ܐܰܝܟ ܡܰܗܶܠ<EOS>ܘܰܠܪܘܽܚܩܳܐ ܡܫܰܘܓܰܪ ܠܗܰܠ<EOS>ܘܝܳܗܳܝ ܒܰܓܙܳܡܳܐ ܢܳܦܶܠ<EOS>ܘܢܺܐ ܒܦܘܽܩܕܳܢܳܐ ܠܺܝ ܡܣܰܟܶܠ<EOS>ܘܐܺܝܬ ܗܘܽ ܐܶܣܳܪ̈ܶܐ ܐܼܚܪ̈ܳܢܶܐ<EOS>ܕܰܡܦܰܬܟ̈ܶܐ ܩܢܶܝܢ ܪ̈ܶܥܝܳܢܶܐ<EOS>ܘܐܳܠܨܳܐ ܕܰܠܗܘܽܢ ܬܘܽܒ ܢܶܣܥܘܽܪ<EOS>ܘܰܒܛܶܟܣܳܐ ܠܟܽܠܗܘܽܢ ܢܶܣܕܘܽܪ<EOS>ܡܶܛܽܠ ܐܳܬܘܽܬܳܐ ܕܒܶܝܬ<EOS>ܘܒܶܝܬ ܐܳܚܕܳܐ ܐܰܬܪܳܐ ܘܙܰܒܢܳܐ<EOS>ܟܰܕ ܬܺܐܡܰܪ ܒܫܘܽܩܳܐ ܒܰܫܢܳܐ<EOS>ܘܰܡܢܳܬܳܐ ܘܩܰܢܳܝܘܽܬܳܐ<EOS>ܐܰܝܟ ܒܐܺܝܕܳܐ ܘܰܒܥܶܙܰܩܬܰܐ<EOS>ܘܡܶܢ ܘܰܒܝܰܕ ܗܳܟܘܳܬ ܡܰܐܪܙܳܐ<EOS>ܘܐܳܦ ܡܰܘܡܳܬܳܐ ܬܘܽܒ ܚܰܪܙܳܐ<EOS>ܐܳܡܰܪ ܐܰܢܼܬ ܒܪܘܽܚܳܐ ܕܦܘܽܡܶܗ<EOS>ܘܠܳܐ ܢܰܗܡܶܐ ܡܰܪܝܳܐ ܒܥܰܡܶܗ<EOS>ܟܶܐܡܰܬ ܒܝܰܕ ܪܘܽܚܳܐ ܕܦܘܽܡܶܗ<EOS>ܘܠܳܐ ܢܰܗܡܶܐ ܟܺܝܬ ܡܶܢ ܥܰܡܶܗ<EOS>ܡܶܛܽܠ ܐܳܬܘܽܬܳܐ ܕܕܳܠܰܕ<EOS>ܘܠܰܫܡܳܗ̈ܶܐ ܢܳܩܦܳܐ ܕܳܠܰܕ<EOS>ܟܰܕ ܬܺܐܡܰܪ ܪܺܝܫܳܐ ܕܓܘܽܠܝܰܕ<EOS>ܘܰܠܡ̈ܶܠܶܐ ܬܘܽܒ ܒܐܱܝܟܰܢܳܐ<EOS>ܘܐܳܦ ܘܰܒܗܰܘ ܢܳܩܦܳܐ ܒܰܙܢܳܐ<EOS>ܐܳܡܰܪ ܐܰܢܼܬ ܕܢܶܕܥܘܽܢ ܕܐܺܝܬܰܝܟ<EOS>ܟܶܐܡܰܬ ܐܰܝܟܰܢܳܐ ܕܐܺܝܬܰܝܟ<EOS>ܘܰܕܚܳܪ ܒܡܘܽܟܳܟܳܐ ܕܐܰܡܬܶܗ<EOS>ܟܶܐܡܰܬ ܗܰܘ ܕܚܳܪ ܟܺܝܬ ܒܐܰܡܬܶܗ<EOS>ܡܶܛܽܠ ܐܳܬܘܽܬܳܐ ܕܠܳܡܰܕ<EOS>ܘܠܳܡܰܕ ܠܰܩܢܘܽܡܳܐ ܡܚܰܘܝܳܐ<EOS>ܐܰܟܡܳܐ ܕܰܦܩܰܕ ܗܘܽ ܡܳܪܝܳܐ<EOS>ܕܝܰܩܰܪ ܠܡܳܪܝܳܐ ܐܰܠܳܗܳܟ<EOS>ܘܝܰܩܰܪ ܠܰܐܒܘܽܟ ܘܠܶܐܡܳܟ<EOS>ܘܐܺܝܬܶܝܗ̇ ܫܘܽܘܕܳܥܳܐ ܕܨܰܘܒܳܐ<EOS>ܟܰܕ ܬܺܐܡܰܪ ܕܰܡܛܳܐ ܠܝܰܬܒܳܐ<EOS>ܘܐܳܬܳܐ ܗ̄ܝ ܬܘܽܒ ܕܚܳܫܘܽܫܘܽܬܳܐ<EOS>ܒܰܡܚܳܐ ܡܳܪܝܳܐ ܠܡܰܫܪܺܝܬܳܐ<EOS>ܘܐܰܝܟ ܒܳܬܰܪ ܬܘܽܒ ܠܳܗ̇ ܣܳܝܡܺܝܢ<EOS>ܐܰܝܟ ܘܰܗܘܳܐ ܠܫܰܒܥܳܐ ܝܰܘܡܺܝ̈ܢ<EOS>ܘܰܒܕܘܽܟܰܬ ܕܳܠܰܕ ܟܳܝܢܳܐ<EOS>ܒܰܕܡܘܽܬ ܠܡܶܥܒܰܕ ܦܘܽܪܥܳܢܳܐ<EOS>ܘܗܳܟܰܢܶܐ ܠܡܶܢ ܡܶܬܚܰܝܢܳܐ<EOS>ܟܰܕ ܬܺܐܡܰܪ ܡܳܐܶܬ ܠܟܰܦܢܳܐ<EOS>ܘܐܰܝܟ ܝܰܬܺܝܪܬܳܐ ܬܘܽܒ ܗܳܘܝܳܐ<EOS>ܕܟܰܕ ܡܶܬܦܰܣܩܳܐ ܠܳܐ ܡܙܰܡܝܳܐ<EOS>ܘܐܰܝܟ ܘܰܗܘܳܐ ܠܒܳܬܰܪ ܝܰܘܡܳܐ<EOS>ܟܶܐܡܰܬ ܗܘܳܐ ܒܳܬܰܪ ܝܰܘܡܳܐ<EOS>ܡܶܛܽܠ ܐܶܣܳܪܳܐ ܕܥܰܠ<EOS>ܘܥܰܠ ܥܶܠܳܝܘܽܬܳܐ ܡܫܰܪܪܳܐ<EOS>ܐܰܝܟ ܘܰܪܟܺܝܒ ܥܰܠ ܚܡܳܪܳܐ<EOS>ܘܰܒܕܘܽܟܰܬ ܡܶܛܽܠ ܢܳܦܠܳܐ<EOS>ܐܰܝܟ ܗܳܝ ܕܥܰܠ ܕܰܥܒܰܕ ܥܰܘܠܳܐ<EOS>ܘܡܰܐܪܙܳܐ ܕܰܠܩܘܽܒܠܳܝܘܽܬܳܐ<EOS>ܐܰܝܟ ܕܐܳܡܪܳܐ ܡܶܠܬܳܐ ܚܰܝܬܳܐ<EOS>ܬܶܬܦܰܠܰܓܝ ܐܶܡܳܐ ܥܰܠ ܒܰܪܬܳܗ̇<EOS>ܘܰܚܡܳܬܳܐ ܬܘܽܒ ܥܰܠ ܟܰܠܬܳܗ̇<EOS>ܘܫܘܽܪܳܪ ܒܳܥܶܐ ܗܰܘ ܕܐܳܡܰܪ<EOS>ܕܥܰܠ ܡܶܠܬܳܟ ܓܰܒܪܳܐ ܟܰܬܰܪ<EOS>ܘܡܶܠܬܳܐ ܬܘܽܒ ܡܰܐܪܙܳܐ ܕܡܰܥܠܳܐ<EOS>ܐܰܟܡܳܐ ܕܥܰܠ ܠܓܰܘ ܗܰܝܟܠܳܐ<EOS>ܡܶܛܽܠ ܡܶܢ<EOS>ܘܡܶܢ ܡܶܬܶܐܡܰܪ ܥܰܠ ܐܰܬܪܳܐ<EOS>ܐܰܟܡܳܐ ܕܬܺܐܡܰܪ ܡܶܢ ܫܘܽܪܳܐ<EOS>ܘܡܶܢ ܨܰܦܪܳܐ ܬܘܽܒ ܥܰܠ ܙܒܢܳܐ<EOS>ܘܥܰܠ ܝܳܬܳܐ ܐܰܝܟ ܡܶܢ ܢܘܽܢܳܐ<EOS>ܡܶܛܽܠ ܐܰܡܺܝܢ<EOS>ܘܰܒܐܰܪܒܥܳܐ ܙܢܰܝ̈ܳܐ ܐܰܡܺܝܢ<EOS>ܡܦܰܫܩ̈ܳܢܶܐ ܒܛܘܽܡ̈ܣܶܐ ܣܳܝܡܺܝܢ<EOS>ܡܶܢ ܐܰܡܺܝܢܘܽܬܳܐ ܐܰܡܺܝܢ<EOS>ܘܰܒܚܘܽܬܳܡ ܒܳܥܘܽܬ ܐܰܡܺܝܢ<EOS>ܘܚܰܡܶܫ ܬܘܽܒ ܐܰܘ ܫܶܬ ܐܰܡܺܝܢ<EOS>ܘܰܫܪܳܪܳܐ ܐܰܡܺܝܢ ܐܰܡܺܝܢ<EOS>ܡܶܛܽܠ ܗܳܝ ܕܠܳܐ ܘܠܰܘ ܘܠܰܝܬ<EOS>ܘܠܳܐ ܬܘܽܒ ܐܰܪܒܥܳܐ ܣܘܽܟ̈ܳܠܶܐ<EOS>ܩܰܢܝܳܐ ܟܺܝܬ ܨܶܝܕ ܡܰܠ̈ܳܠܶܐ<EOS>ܒܰܙܢܳܐ ܕܰܡܪܺܝܡܳܢܘܽܬܳܐ<EOS>ܐܰܝܟ ܠܳܐ ܓܰܒܪܳܐ ܘܠܳܐ ܐܰܢܼܬܬܳܐ<EOS>ܘܒܰܙܢܳܐ ܦܳܩܘܽܕܳܐ ܐܰܟܡܳܐ<EOS>ܕܠܳܐ ܬܶܩܢܘܽܢ ܕܰܗܒܳܐ ܘܣܺܐܡܳܐ<EOS>ܘܒܰܙܢܳܐ ܕܫܘܽܐܳܠܐܴ ܬܺܐܡܰܪ<EOS>ܕܠܳܐ ܬܰܪܬܶܝܢ ܨܶܦܪ̈ܺܝܢ ܒܐܰܣܳܪ<EOS>ܘܒܰܙܢܳܐ ܬܘܽܒ ܠܰܡ ܕܰܨܠܘܽܬܳܐ<EOS>ܕܠܳܐ ܬܶܚܙܶܐ ܝܰܘܡܳܐ ܕܒܺܝܫܬܳܐ<EOS>ܘܠܳܐ ܟܰܕ ܥܰܠ ܢܰܦܫܳܗ̇ ܥܳܐܠܳܐ<EOS>ܐܺܝܢ ܥܳܒܕܳܐ ܐܰܟܡܳܐ ܕܠܳܐ ܠܳܐ<EOS>ܘܠܰܘ ܬܘܽܒ ܡܶܢ ܠܳܐ ܗܘܳܐ ܐܳܬܝܳܐ<EOS>ܐܰܝܟ ܠܰܘ ܡܶܢ ܙܰܪܥܳܐ ܘܪܶܕܝܳܐ<EOS>ܘܠܰܝܬ ܬܘܽܒ ܡܶܢ ܠܰܝܬܳܝܘܽܬܳܐ<EOS>ܐܰܝܟ ܗܳܝ ܕܠܰܝܬ ܕܥܳܒܶܕ ܛܳܒܬܳܐ<EOS>ܡܶܛܽܠ ܗܳܝ ܕܥܰܕ<EOS>ܘܒܰܪܬ ܩܳܠܳܐ ܗܳܝ ܕܰܥܕܰܡܳܐ<EOS>ܒܥܰܕ ܐܶܣܳܪܳܐ ܡܶܬܓܰܕܡܳܐ<EOS>ܘܰܒܣܘܽܟ̈ܳܠܶܐ ܐܰܪܒܥܳܐ<EOS>ܒܰܟܬܳܒ̈ܶܐ ܟܺܝܬ ܡܶܬܝܰܕܥܳܐ<EOS>ܒܣܘܽܟܳܠ ܥܕܰܡܳܐ ܐܰܟܙܢܳܐ<EOS>ܕܬܶܒ ܗܳܪܟܳܐ ܥܰܕ ܐܳܬܶܐ ܐܼܢܳܐ<EOS>ܘܒܰܙܢܳܐ ܕܟܰܕ ܐܰܝܟ ܗܰܘ ܕܐܳܡܰܪ<EOS>ܕܥܰܕ ܗܘܽ ܡܨܰܠܶܐ ܘܰܡܙܰܡܰܪ<EOS>ܘܒܰܙܢܳܐ ܕܰܒܨܺܝܪ ܐܰܝܟ ܬܰܚܘܺܝܬ<EOS>ܥܰܕ ܩܰܠܺܝܠ ܠܰܡ ܡܰܘܒܶܕ ܗ̄ܘܺܝܬ<EOS>ܘܒܰܙܢܳܐ ܬܘܽܒ ܕܰܩܕܳܡ ܙܰܒܢܳܐ<EOS>ܐܰܝܟ ܗܳܝ ܕܥܰܕܠܳܐ ܐܳܙܶܠ ܐܼܢܳܐ<EOS>ܘܥܰܕܠܳܐ ܢܶܬܒܰܛܢܘܽܢ ܛܘܽܪ̈ܶܐ<EOS>ܘܥܰܕܠܳܐ ܢܺܐܬܘܽܢ ܢܳܛܘܽܪ̈ܶܐ<EOS>ܡܶܛܽܠ ܐܶܣܳܪ̈ܶܐ ܕܰܒܗܘܽܢ<EOS>ܗܳܘܝܳܐ ܡܶܬܕܰܡܪܳܢܘܽܬܳܐ<EOS>ܫܘܽܘ̈ܕܳܥܶܐ ܕܡܶܬܕܰܡܪܳܢܳܐ<EOS>ܫܰܒܥܳܐ ܐܶܢܘܽܢ ܗܳܟܰܢܳܐ<EOS>ܡܳܐ ܘܐܰܝܟܰܢܳܐ ܘܐܺܝܘ ܐܳܦ ܐܳܘ<EOS>ܘܐܘܽܗ ܐܳܦ ܐܘܽܢ ܘܐܰܟܘܳܬܗܶܝܢ ܐܘܽܝ<EOS>ܐܳܡܰܪ ܐܰܢܼܬ ܡܳܐ ܣܰܓܺܝܐܳܐ<EOS>ܛܰܝܒܘܽܬܳܟ ܕܰܥܠܰܝܢ ܡܳܪܝܳܐ<EOS>ܘܐܰܝܟܰܢܳܐ ܗܘܳܬ ܙܳܢܺܝܬܳܐ<EOS>ܡܕܺܝܢܼܬܳܐ ܗܳܕܶܐ ܡܗܰܝܡܰܢܬܳܐ<EOS>ܘܐܺܝܘ ܥܰܒܕܳܐ ܡܗܰܝܡܢܳܐ ܘܛܳܒܳܐ<EOS>ܘܐܳܘ ܥܘܽܡܩܳܐ ܕܥܘܽܬܪܳܐ ܪܰܒܳܐ<EOS>ܘܐܘܽܗ ܬܘܽܒ ܡܶܢ ܕܳܪܰܢ ܗܳܢܳܐ<EOS>ܘܐܘܽܢ ܫܰܪܒܬܳܐ ܕܠܳܐ ܡܗܰܝܡܢܳܐ<EOS>ܘܐܘܽܝ ܠܰܡ ܡܕܺܝܢܼܬܳܐ ܝܺܕܺܝܥܬܳܐ<EOS>ܡܕܺܝܢܰܬ ܝܰܘܢܳܢ ܘܰܦܪܺܝܩܬܳܐ<EOS>ܒܕܰܐܝܟ ܗܳܠܶܝܢ ܟܰܕ ܬܶܬܕܰܡܰܪ<EOS>ܠܩܶܪܝܳܢܳܐ ܒܢܺܝܫܳܐ ܫܰܡܰܪ<EOS>ܡܶܛܽܠ ܐܶܣܳܪ̈ܶܐ ܕܰܒܗܘܽܢ<EOS>ܗܳܘܶܐ ܫܘܽܐܳܠܐܴ<EOS>ܒܚܰܡܫܰܥܶܣܪ̈ܶܐ ܒܢ̈ܳܬ ܩ̈ܳܠܶܐ<EOS>ܗܳܘܶܝܢ ܟܽܠܗܘܽܢ ܫܘ̈ܽܐܳܠܐܷ<EOS>ܒܡܰܢ ܘܐܰܝܢܳܐ ܘܡܰܢܘܽ ܘܰܠܡܳܐ<EOS>ܠܡܳܢܳܐ ܘܐܰܝܟܰܢܳܐ ܘܰܟܡܳܐ<EOS>ܘܐܶܡܰܬܝ ܘܐܰܝܟܳܐ ܐܳܦ ܕܰܠܡܳܐ<EOS>ܘܡܰܢܘܽ ܘܐܶܢ ܘܐܰܝܟܰܢ ܘܐܺܝܢ ܘܡܳܐ<EOS>ܡܰܢ ܐܰܢܼܬ ܐܰܢܼܬ ܡܳܪܝ ܠܳܐ ܝܳܕܰܥ ܐܼܢܳܐ<EOS>ܘܒܰܩܝܳܡܬܳܐ ܐܰܢܼܬܬܳܐ ܠܰܐܝܢܳܐ<EOS>ܘܡܰܢܘܽ ܐܰܢܼܬ ܐܰܘ ܒܰܪ ܡܰܢܘܽ<EOS>ܠܡܳܐ ܒܰܪ ܐܰܠܳܗܳܐ ܐܰܢܼܬ ܗ̄ܘܽ<EOS>ܘܰܠܡܳܢܳܐ ܥܒܰܕܬ ܗܳܟܰܢܳܐ<EOS>ܘܐܰܝܟܰܢܳܐ ܐܰܢܼܬ ܐܰܚܘܽܢܳܐ<EOS>ܘܰܟܡܳܐ ܠܰܚ̈ܡܺܝܢ ܐܺܝܬ ܠܟܘܽܢ<EOS>ܘܐܶܡܰܬܝ ܨܳܒܶܝܢ ܐܢܼܬܘܽܢ ܕܬܶܐܟܠܘܽܢ<EOS>ܘܐܰܝܟܳܐ ܗܳܘܶܐ ܐܰܢܼܬ ܪܰܒܰܢ<EOS>ܘܕܰܠܡܳܐ ܡܰܪܚܶܩ ܐܰܢܼܬ ܡܶܢܰܢ<EOS>ܘܡܳܢܰܘ ܕܐܳܡܰܪ ܐܰܢܼܬ ܗܳܟܰܢ<EOS>ܘܰܡܫܺܝܚܳܐ ܡܳܐ ܠܳܟ ܘܠܰܢ<EOS>ܘܐܺܝܢ ܫܰܪܺܝܪܳܐܺܝܬ ܩܘܽܫܬܳܐ<EOS>ܡܡܰܠܠܺܝܢ ܐܢܼܬܘܽܢ ܘܙܰܕܺܝܩܘܽܬܳܐ<EOS>ܘܗܳܟܰܢܳܐ ܐܰܡܺܝܪܳܐ ܐܺܝܢ<EOS>ܢܶܐܟ̈ܠܳܢ ܢܶܫ̈ܶܐ ܦܺܐܪ̈ܰܝܗܶܝܢ<EOS>ܘܐܶܢ ܫܰܠܺܝܛ ܗ̄ܘܽ ܠܡܰܣܳܝܘܽ<EOS>ܒܝܘܽܡ ܫܰܒܬܳܐ ܘܰܠܡܰܠܳܦܘܽ<EOS>ܘܐܰܝܟܰܢ ܕܳܡܝܳܐ ܠܰܝܟܰܢܳܐ<EOS>ܒܣܘܽܟܳܠܳܐ ܕܠܳܐ ܦܘܽܪܫܳܢܳܐ<EOS>ܘܐܰܝܟܳܐ ܒܳܥܝܳܐ ܠܦܶܢ̈ܝܳܬܳܐ<EOS>ܫܶܝܬ ܟܺܝܬ ܐܰܬܪ̈ܳܢܳܝܳܬܳܐ<EOS>ܠܥܶܠ ܘܰܠܬܰܚ ܘܰܠܝܰܡܺܝܢܳܐ<EOS>ܠܣܶܡܳܠܳܐ ܠܩܘܽܕܡܳܐ ܠܒܶܣܬܪܳܐ<EOS>ܡܶܛܽܠ ܒܢ̈ܳܬ ܩ̈ܳܠܶܐ ܕܰܒܗܶܝܢ<EOS>ܗܳܘܝܳܐ ܡܰܘܡܳܬܳܐ<EOS>ܘܰܒܢ̈ܳܬ ܩ̈ܳܠܶܐ ܕܡܰܘܡܳܬܳܐ<EOS>ܚܒܺܝ̈ܫܳܢ ܒܰܬܪܰܝܳܢܘܽܬܳܐ<EOS>ܒܒܶܝܬ ܐܰܝܟܰܢܳܐ ܕܐܳܡܰܪ ܐܰܢܼܬ<EOS>ܘܒܰܐܠܳܗܳܐ ܟܺܝܬ ܝܳܡܶܐ ܐܰܢܼܬ<EOS>ܘܰܒܚܰܝ ܗ̄ܘܽ ܒܣܰܓܺܝܐܘܽܬܳܐ<EOS>ܡܶܬܚܰܫܚܳܐ ܣܘܽܪܝܳܝܘܽܬܳܐ<EOS>ܐܳܡܰܪ ܐܰܢܼܬ ܚܰܝ ܗ̄ܘܽ ܡܳܪܝܳܐ<EOS>ܘܚܰܝܳܐ ܗ̄ܝ ܢܰܦܫܳܟ ܐܳܘ ܙܰܗܝܳܐ<EOS>ܡܶܛܽܠ ܒܢ̈ܳܬ ܩ̈ܳܠܶܐ<EOS>ܕܬܶܢܝܳܢܘܺܬ ܢܣܺܝܒܘܽܬܳܐ<EOS>ܘܫܘܽܘ̈ܕܳܥܶܐ ܕܬܶܢܝܳܢܘܽܬܐ<EOS>ܒܰܬܠܳܬ ܗܳܘ̈ܝܳܢ ܐܳܬܘ̈ܳܬܳܐ<EOS>ܒܐܶܠܐܴ ܘܰܣـܛܰܪ ܐܳܦ ܒܰܠܚܘܽܕ<EOS>ܐܰܚܘܽܢ ܒܥܘܽܗܕܳܢܳܟ ܐܰܚܘܽܕ<EOS>ܠܳܐ ܚܣܰܟ ܡܶܢܝ ܡܶܕܶܡ ܐܳܘ ܐܰܢܼܬܝ<EOS>ܐܶܠܐܴ ܐܶܢ ܠܶܟܝ ܕܐܰܢܼܬܬܶܗ ܐܰܢܼܬܝ<EOS>ܘܠܳܐ ܐܶܣܰܒ ܡܶܢ ܟܽܠ ܡܶܕܶܡ<EOS>ܕܐܺܝܬ ܠܳܟ ܣـܛܰܪ ܡܶܢ ܚܰܕ ܡܶܕܶܡ<EOS>ܠܰܡܕܺܝܢܼܬܳܐ ܟܽܠܳܗ̇ ܐܰܣܠܰܘ<EOS>ܘܰܠܪܳܚܳܒ ܒܰܠܚܘܽܕ ܐܰܚܰܘ<EOS>ܘܕܰܥ ܕܗܺܝ ܠܰܡ ܬܶܢܝܳܢܘܽܬܳܐ<EOS>ܚܺܝܠ ܩܰܢܝܳܐ ܕܣܳܝܘܽܡܘܽܬܳܐ<EOS>ܒܡܺܐܡܪܳܐ ܕܰܡܪܺܝܡܳܢܘܽܬܳܐ<EOS>ܘܰܡܪܺܝܡܳܐ ܒܣܳܝܘܽܡܘܽܬܳܐ<EOS>ܠܳܐ ܐܶܫܟܰܚ ܒܬܺܬܳܐ ܕܢܶܐܚܘܽܕ<EOS>ܐܶܠܐܴ ܐܶܢ ܛܰܪ̈ܦܶܐ ܒܰܠܚܘܽܕ<EOS>ܘܐܰܢܼܬܘܽܢ ܕܶܝܢ ܕܟܰܝ̈ܳܐ ܟܽܠܟܘܽܢ<EOS>ܘܐܰܢܼܬܘܽܢ ܐܶܠܐܴ ܠܳܐ ܟܽܠܟܘܽܢ<EOS>ܕܰܒܬܺܬܳܐ ܛܰܪ̈ܦܳܐ ܐܺܝܬ ܗ̄ܘܳܐ<EOS>ܘܒܰܫܠܺܝ̈ܚܶܐ ܚܰܕ ܠܳܐ ܕܟܶܐ ܗ̄ܘܳܐ<EOS>ܡܶܛܽܠ ܐܶܢ ܕܐܺܝܬܶܝܗ̇<EOS>ܒܰܪܬ ܩܳܠܳܐ ܕܬܰܢܘܰܝ<EOS>ܘܰܠܬܰܢܘܰܝ ܐܺܝܬ ܐܳܬܘ̈ܳܬܳܐ<EOS>ܐܶܢ ܒܠܶܫܳܢܳܢ̈ܳܝܘܽܬܳܐ<EOS>ܘܒܳܬܪܳܗ̇ ܢܳܩܶܦ ܦܘܽܪܥܳܢܳܐ<EOS>ܟܰܕ ܬܺܐܡܰܪ ܠܰܡ ܗܳܟܰܢܳܐ<EOS>ܐܶܢ ܐܰܝܟ ܛܠܳܝ̈ܶܐ ܠܳܐ ܬܶܗܘܘܽܢ<EOS>ܠܡܰܠܟܘܽܬ ܫܡܰܝܳܐ ܠܳܐ ܬܶܥܠܘܽܢ<EOS>ܘܐܺܝܬ ܐܶܢ ܐܰܝܕܳܐ ܕܝܰܬܺܝܪܳܐ<EOS>ܘܟܰܕ ܡܶܬܬܪܺܝܡܳܐ ܠܳܐ ܡܰܚܣܪܳܐ<EOS>ܐܰܝܟ ܗܳܝ ܕܐܱܪܺܝܡܘ ܥܰܝ̈ܢܰܝܗܘܽܢ<EOS>ܘܠܳܐ ܚܙܰܘ ܐܶܠܐܴ ܐܶܢ ܠܡܳܪܗܘܽܢ<EOS>ܘܐܶܢ ܬܺܐܡܰܪ ܠܳܐ ܚܙܰܘ ܐܶܠܐܴ<EOS>ܠܡܳܪܗܘܽܢ ܚܰܕ ܗ̄ܘܽ ܒܣܘܽܟܳܠܳܐ<EOS>ܘܐܺܝܬ ܬܘܽܒ ܐܶܢ ܕܰܒܫܘܽܐܳܠܐܴ<EOS>ܐܰܝܟ ܕܰܒܕܰܠܺܝܠܘܽ ܢܳܦܠܳܐ<EOS>ܘܰܦܪܰܥܢܳܢ ܡܶܠܬܳܐ ܕܰܥܠܶܝܗ̇<EOS>ܘܰܕܒܳܥܶܐ ܬܰܡܳܢ ܢܶܒܥܶܝܗ̇<EOS>ܡܶܛܽܠ ܒܢ̈ܳܬ ܩ̈ܳܠܶܐ ܕܰܒܗܘܽܢ<EOS>ܗܳܘܝܳܐ ܩܪܳܝܬܳܐ<EOS>ܘܠܰܩܪܳܝܬܳܐ ܫܒܰܥ ܐܺܝܬ ܐܳܬܘ̈ܳܢ<EOS>ܐܳܘ ܐܘܽܝ ܝܳܐ ܝܳܝ ܐܰܪܱܐ ܐܘܽܢ<EOS>ܘܐܺܝܢ ܐܰܝܟܰܢܳܐ ܕܐܳܡܰܪ ܐܰܢܼܬ<EOS>ܐܳܘ ܚܘܽܒܳܐ ܟܡܳܐ ܒܰܣܺܝܡ ܐܰܢܼܬ<EOS>ܐܳܦ ܐܘܽܝ ܡܕܺܢܼܬܳܐ ܝܺܕܺܝܥܬܳܐ<EOS>ܡܕܺܝܢܼܬܳܐ ܕܝܰܘܢܳܢ ܘܰܦܪܺܝܩܬܳܐ<EOS>ܘܝܳܐ ܡܰܘܬܳܐ ܫܪܺܝ ܐܰܣܘܽܪ̈ܰܝ<EOS>ܘܝܳܝ ܒܰܪ ܟܰܪܣܝ ܝܳܝ ܒܰܪ ܢܶܕܪ̈ܰܝ<EOS>ܘܝܳܝ ܬܘܽܒ ܒܰܙܢܳܐ ܕܡܰܪܩܘܽܕܬܳܐ<EOS>ܢܳܦܠܳܐ ܒܨܘܽܪܰܬ ܥܰܬܺܝܩܬܳܐ<EOS>ܘܐܰܪܱܐ ܒܰܙܢܳܐ ܕܫܘܽܐܳܠܐܴ<EOS>ܘܰܩܪܳܝܬܳܐ ܗܳܘܝܳܐ ܒܡܰܡܠܠܳܐ<EOS>ܟܰܕ ܠܰܟܢܳܬܳܟ ܐܳܡܰܪ ܐܰܢܼܬ<EOS>ܐܰܪܱܐ ܓܰܒܪܳܐ ܐܰܢܼܬ ܐܶܡܰܪܬ<EOS>ܘܐܘܽܢ ܡܳܪܝܳܐ ܐܰܠܳܗ ܟܽܠܳܐ<EOS>ܘܐܘܽܢ ܫܳܪܶܐ ܗܳܢܳܐ ܠܗܰܝܟܠܳܐ<EOS>ܘܐܺܝܢ ܐܰܠܳܗܳܐ ܡܪܰܚܡܳܢܳܐ<EOS>ܠܟܘܽܬܡ̈ܳܬܳܐ ܗܘܺܝ ܡܚܰܘܪܳܢܳܐ<EOS>ܘܐܺܝܬ ܐܶܡܰܬܝ ܕܰܕܠܳܐ ܗܳܠܶܝܢ<EOS>ܩܳܪ̈ܘܽܝܶܐ ܡܶܩܪܳܐ ܩܳܪܶܝܢ<EOS>ܐܰܟܡܳܐ ܕܦܳܪܘܽܩܳܐ ܐܳܡܰܪ<EOS>ܠܪܳܚܡܶܗ ܠܳܥܳܙܳܪ ܬܳܐ ܠܒܰܪ<EOS>ܡܶܛܽܠ ܙܢܰܝ̈ܳܐ ܕܐܳܘ<EOS>ܘܐܳܘ ܒܫܬܳܐ ܙܢܰܝ̈ܳܐ ܗܳܘܝܳܐ<EOS>ܒܰܣܘܳܕܳܐ ܟܺܝܬ ܣܘܽܪܝܳܝܳܐ<EOS>ܒܰܩܪܳܝܬܳܐ ܐܰܝܟ ܕܐܰܡܺܝܪܳܐ<EOS>ܘܰܒܩܘܽܦܳܚܳܐ ܘܕܘܽܡܳܪܳܐ<EOS>ܘܰܒܙܘܽܗܳܪܳܐ ܘܒܳܥܘܽܬܳܐ<EOS>ܘܰܫܬܺܝܬܳܝܳܐ ܒܬܰܫܥܺܝܬܳܐ<EOS>ܐܳܡܰܪ ܐܰܢܼܬ ܐܳܘ ܛܰܠܝܳܐ ܩܪܘܽܒ<EOS>ܘܐܳܘ ܚܰܣܺܝܪ ܪܶܥܝܳܢܳܐ ܬܘܽܒ<EOS>ܘܐܳܘ ܥܘܽܡܩܳܐ ܕܥܘܽܬܪܳܐ ܘܚܶܟܡܳܐ<EOS>ܘܡܰܕܥܳܐ ܕܐܰܠܳܗܳܐ ܡܪܰܝܡܳܐ<EOS>ܘܐܳܘ ܛܺܝܡܳܬܶܐ ܐܶܙܕܰܗܪ<EOS>ܫܠܺܝܚܳܐ ܠܬܰܠܡܺܝܕܶܗ ܐܶܡܰܪ<EOS>ܘܐܳܘ ܡܳܪܝܳܐ ܦܪܘܽܩ ܐܳܦ ܦܰܨܳܢܝ<EOS>ܘܐܳܘ ܡܳܪܝܳܐ ܒܪ̈ܰܚܡܰܝܟ ܐܰܚܳܢܝ<EOS>ܟܬܳܒܳܐ ܩܰܕܡܳܝܳܐ ܕܡ̈ܶܠܶܐ<EOS>ܟܶܬܒܶܬ ܐܳܘ ܬܷܐܳܘܦܺܝܠܶܐ<EOS>ܡܶܛܽܠ ܒܢ̈ܳܬ ܩ̈ܠܶܐ<EOS>ܕܡܰܪܩܘܽܕܬܳܐ<EOS>ܠܡܰܪܩܘܽܕܬܳܐ ܚܰܡܶܫ ܐܳܬܘ̈ܳܢ<EOS>ܒܰܨܚܳܚ̈ܶܐ ܟܺܝܬ ܡܶܫܬܰܟ̈ܚܳܢ<EOS>ܐܰܝܟ ܘܳܝ ܘܝܳܝ ܐܘܽܝ ܐܘܽܗ ܗܳܘܳܝ<EOS>ܐܰܝܟ ܕܐܰܡܺܝܪ ܘܳܝ ܡܳܪܳܐ ܘܳܝ<EOS>ܘܝܳܝ ܒܰܪ ܟܰܪܣܝ ܝܳܝ ܒܰܪ ܢܶܕܪ̈ܰܝ<EOS>ܘܐܘܽܝ ܥܰܘ̈ܳܠܶܐ ܛܠܰܡܘ ܪ̈ܳܚܡܰܝ<EOS>ܘܐܘܽܗ ܡܳܪܶܐ ܡܳܪ̈ܰܘܳܬܳܐ<EOS>ܘܗܳܘܳܝ ܗܳܘܳܝ ܒܰܡܕܺܝܢܼܬܳܐ<EOS>ܬܘܽܒ ܩܶܦܰܠܶܐܳܘܢ ܕܐܰܪܒܥܳܐ<EOS>ܡܶܛܽܠ ܪܘܽܟܳܒܳܐ ܕܡܺܐܡܪܳܐ<EOS>ܒܰܦܫܺܝ̈ܛܶܐ ܥܕܰܡܳܐ ܠܗܳܪܟܳܐ<EOS>ܪܕܳܬ ܡܶܠܬܳܐ ܘܗܳܐ ܡܶܢ ܡܶܟܳܐ<EOS>ܒܰܡܪܰܟܒܳܐ ܕܡܶܢܶܗ ܡܫܰܪܝܳܐ<EOS>ܘܠܰܙܢܰܝ̈ܳܐ ܕܺܝܠܶܗ ܡܚܰܘܝܳܐ<EOS>ܘܰܬܠܳܬܳܐ ܗܳܠܶܝܢ ܦܫܺܝ̈ܛܶܐ<EOS>ܒܪܘܽܟܳܒܳܐ ܗܳܘܶܝܢ ܚܠܺܝ̈ܛܶܐ<EOS>ܘܡܶܬܪܰܟܰܒ ܡܶܢܗܘܽܢ ܡܺܐܡܪܳܐ<EOS>ܕܰܩܢܶܐ ܣܘܽܟܳܠܳܐ ܓܡܺܝܪܳܐ<EOS>ܡܶܛܽܠ ܕܰܒܟܽܠ ܡܺܐܡܪܳܐ ܡܶܢ<EOS>ܐܰܢܰܢܩܺܝ ܕܢܶܗܘܶܐ ܫܘܽܪܳܝܳܐ ܘܫܘܽܘܕܳܥܳܐ<EOS>ܟܶܐܡܰܬ ܗܰܘ ܕܣܺܝܡ ܘܗܰܘ ܕܡܶܬܩܰܛܪܰܓ<EOS>ܠܫܘܽܪܳܝܳܐ ܘܰܠܫܘܽܘܕܳܥܳܐ<EOS>ܦܳܛܘܽܢܘܽܬܳܟ ܗܘܳܬ ܝܳܕܥܳܐ<EOS>ܕܰܒܗܘܽܢ ܡܶܫܬܰܡܠܶܐ ܣܘܳܕܳܐ<EOS>ܒܟܽܠ ܡܰܡܠܠܳܐ ܕܠܳܐ ܕܘܽܘܳܕܳܐ<EOS>ܐܰܟܡܳܐ ܕܬܶܥܒܶܕ ܬܘܽܢܳܝ̈ܶܐ<EOS>ܡܶܛܽܠ ܫܰܪ̈ܒܶܐ ܙܢܳܢܳܝ̈ܶܐ<EOS>ܘܬܺܐܡܰܪ ܕܐܰܠܳܗܳܐ ܢܘܽܪܰܐ ܗ̄ܘ<EOS>ܘܝܰܘܣܶܦ ܠܰܡ ܬܘܽܒ ܫܰܦܺܝܪܰܐ ܗ̄ܘ<EOS>ܘܡܘܽܫܶܐ ܪܥܳܐ ܥܳܢ̈ܳܐ ܕܝܰܬܪܘܽܢ<EOS>ܘܡܳܪܝܳܐ ܩܰܫܺܝ ܠܶܒ ܦܶܪܥܘܽܢ<EOS>ܘܐܺܝܬ ܗ̄ܘܽ ܕܢܶܩܕܘܽܡ ܫܘܽܘܕܳܥܳܐ<EOS>ܠܫܘܽܪܳܝܳܐ ܘܠܰܝܬ ܒܶܗ ܫܘܽܪܥܳܐ<EOS>ܐܰܟܡܳܐ ܕܬܺܐܡܰܪ ܒܰܣܘܳܕܳܐ<EOS>ܕܓܘܽܪܝܳܐ ܕܐܰܪܝܳܐ ܝܺܗܘܽܕܳܐ<EOS>ܘܒܰܕܡܘܽܬܳܐ ܐܼܚܪܺܬܳܐ ܬܰܘܣܶܦ<EOS>ܕܰܒܪܳܐ ܕܬܰܪܒܺܝܬܳܐ ܝܰܘܣܶܦ<EOS>ܡܶܛܽܠ ܕܰܒܐܰܝܠܶܝܢ ܡܶܬܦܪܶܫ<EOS>ܥܳܒܘܽܕܳܐ ܘܡܶܬܥܰܒܕܳܢܳܐ ܒܡܺܐܡܪܳܐ<EOS>ܠܗܳܠܶܝܢ ܓܶܝܪ ܐܰܢܼܬ ܬܶܫܬܰܘܕܰܥ<EOS>ܐܶܢܗܘܽ ܕܒܰܣܘܳܕܝ ܬܶܣܬܰܝܰܥ<EOS>ܚܙܰܘ ܐܺܝܙܓ̈ܰܕܶܐ ܒܶܝܬ ܓܰܙܳܐ<EOS>ܗܳܝ ܕܰܚܙܰܘ ܥܒܳܕܳܐ ܡܰܐܪܙܳܐ<EOS>ܘܐܺܝܙܓ̈ܰܕܶܐ ܫܡܳܐ ܕܥܳܒܘܽܕܳܐ<EOS>ܘܒܶܝܬ ܓܰܙܳܐ ܗܰܘ ܕܰܥܒܺܝܕܳܐ<EOS>ܘܰܒܚܰܡܫܳܐ ܩܢܶܐ ܦܘܽܪܳܫܳܐ<EOS>ܥܳܒܘܽܕܳܐ ܡܶܢ ܚܳܫܘܽܫܳܐ<EOS>ܩܰܕܡܳܝܳܐ ܒܩܰܕܺܝܡܘܽܬܳܐ<EOS>ܕܥܳܒܘܽܕܳܐ ܒܰܡܛܰܟܣܘܽܬܳܐ<EOS>ܐܰܝܟ ܗܳܝ ܕܰܒܕܺܝܰܬܺܝܩܺܝ<EOS>ܥܗܺܝܕܳܐ ܠܰܘ ܟܺܝܬ ܐܺܝܩܺܝ<EOS>ܒܢܳܐ ܫܠܶܝܡܘܽܢ ܒܰܝܬܳܐ ܠܡܳܪܝܳܐ<EOS>ܘܐܰܒܪܳܗܳܡ ܥܒܰܕ ܡܰܫܬܝܳܐ<EOS>ܘܡܳܪܝܳܐ ܥܒܰܕ ܫܡܰܝܳܐ ܒܚܶܟܡܬܶܗ<EOS>ܘܐܰܬܩܶܢ ܬܺܐܒܶܝܠ ܒܺܝܕܰܥܬܶܗ<EOS>ܬܪܰܝܳܢܳܐ ܒܡܰܥܠܳܢܘܽܬܶܗ<EOS>ܕܠܳܡܰܕ ܐܳܦ ܕܰܟܢ̈ܰܘܳܬܳܗ̇<EOS>ܥܰܠ ܟܘܽܢܳܝ ܡܶܬܥܰܒܕܳܢܳܐ<EOS>ܐܰܝܟ ܟܺܝܬ ܩܳܢܘܽܢܳܐ ܟܺܐܢܳܐ<EOS>ܚܰܠܺܝ ܡܘܽܫܶܐ ܠܡܰܝ̈ ܡܘܽܪܰܬ<EOS>ܘܚܳܪ ܡܳܪܝܳܐ ܒܐܰܪܥܳܐ ܘܙܰܥܰܬ<EOS>ܘܐܰܫܺܝܚܘ ܥܰܠ ܢܳܡܘܽܣ ܡܳܪܗܘܽܢ<EOS>ܘܐܰܩܪܶܒܘ ܥܰܡ ܥܳܡܘܽܪ̈ܰܝܗܘܽܢ<EOS>ܬܠܺܝܬܳܝܳܐ ܩܪܺܝܚܘܽܬ ܙܢܳܐ<EOS>ܕܥܳܒܘܽܕܳܐ ܘܡܶܬܥܰܒܕܳܢܳܐ<EOS>ܕܠܳܐ ܗܳܢܳܐ ܒܗܰܘ ܢܶܬܦܰܚܰܡ<EOS>ܘܐܳܦܶܢ ܥܒܺܝܕܳܐ ܢܶܬܩܰܕܰܡ<EOS>ܩܳܪܶܐ ܐܰܢܼܬ ܢܰܫܶܩ ܐܺܝܕܝ ܦܘܽܡܝ<EOS>ܘܐܰܠܳܗܳܐ ܠܳܐ ܚܙܳܐ ܐܼܢܳܫ ܡܬܘܽܡ<EOS>ܘܢܰܫܶܩܘ ܒܪܳܐ ܒܪܳܐ ܕܠܳܐ ܢܶܪܓܰܙ<EOS>ܘܐܰܥܬܰܪܘ ܥܰܒܕ̈ܰܝ ܢܶܟܣ̈ܰܝ ܓܰܙܝ<EOS>ܦܪ̈ܺܝܫܳܢ ܗܳܠܶܝܢ ܕܐܶܬܶܐܡܰܪ̈ܝ<EOS>ܡܶܢ ܗܳܕܶܐ ܕܰܟܒܰܪ ܬܺܐܡܰܪ<EOS>ܕܰܡܚܳܐ ܠܰܡ ܐܰܦܪܶܡ ܡܢܰܫܶܐ<EOS>ܐܳܦ ܚܳܡ ܫܺܝܡ ܗܳܟܘܳܬ ܪܳܫܶܐ<EOS>ܒܗܳܝ ܕܣܘܽܟܳܠ ܠܳܐ ܡܶܬܠܰܡܰܕ<EOS>ܐܶܢܗܘܽ ܕܠܳܐ ܬܰܩܶܦ ܠܳܡܰܕ<EOS>ܪܒܺܝܥܳܝܳܐ ܢܰܩܺܝܦܘܽܬܳܐ<EOS>ܕܕܶܟܪܘܽܬܳܐ ܘܢܶܩܒܬܘܽܬܳܐ<EOS>ܟܰܕ ܬܺܐܡܰܪ ܠܰܐܝܢܳܐ ܕܰܥܗܺܝܕ<EOS>ܗܰܘ ܡܳܐ ܕܒܰܢܒܺܝܳܐ ܐܰܡܺܝܪ<EOS>ܕܡܰܙܥܪܺܝܢ ܐܶܡܘ̈ܳܬܳܐ ܚܛܳܗ̈ܶܐ<EOS>ܘܰܒܗܳܕܶܐ ܪܶܓܬܳܐ ܬܫܰܗܶܐ<EOS>ܘܰܡܚܰܒ̈ܠܳܢ ܓܶܝܪ ܪ̈ܶܥܝܳܢܶܐ<EOS>ܒܰܣܺܝ̈ܡܶܐ ܫܘܽܥܝ̈ܳܬ ܣܳܢ̈ܐܶܐ<EOS>ܚܡܺܝܫܳܝܳܐ ܠܚܘܽܕܳܝܘܽܬܳܐ<EOS>ܕܢܳܩܦܳܐ ܐܳܦ ܣܰܓܺܝܐܘܽܬܳܐ<EOS>ܐܰܟܡܳܐ ܕܰܒܬܰܚܘܺܝ ܬܺܐܡܰܪ<EOS>ܕܡܳܪܳܐ ܠܰܡ ܥܰܒܕ̈ܶܐ ܨܰܥܰܪܘ<EOS>ܗܳܐ ܒܘܰܐܘ ܐܰܝܕܳܐ ܕܐܰܩܶܦܬܳܗ̇<EOS>ܠܗܳܝ ܕܨܰܥܰܪܘ ܐܳܦ ܐܰܠܘܶܬܬܳܗ̇<EOS>ܝܰܗܒܬ ܐܴܬܳܐ ܕܥܰܒܕ̈ܶܐ ܐܶܢܘܽܢ<EOS>ܕܐܶܬܪܰܥܰܡܘ ܠܘܽܩܒܰܠ ܡܳܪܗܘܽܢ<EOS>ܡܶܛܽܠ ܐܰܝܟܰܢܳܝܘܽܬ ܙܢܳܐ ܕܥܳܒܘܽܕܳܐ<EOS>ܘܡܶܬܥܰܒܕܳܢܳܐ ܠܘܽܬ ܥܒܳܕܳܐ<EOS>ܬܠܳܬܳܐ ܐܶܢܶܝܢ ܠܰܡ ܐܳܬܘ̈ܳܬܳܐ<EOS>ܕܡܰܐܪ̈ܙܳܢ ܠܰܢ ܐܰܝܢܳܝ̈ܘܳܬܳܐ<EOS>ܕܥܳܒܘܽܕܳܐ ܘܡܶܬܥܰܒܕܳܢܳܐ<EOS>ܒܰܙܒܰܢ ܥܒܳܕܳܐ ܗܳܟܰܢܳܐ<EOS>ܟܰܕ ܐܺܝܬ ܘܰܡܪܺܝܡܳܢܘܽܬܳܐ<EOS>ܕܐܳܬܘܽܬ ܐܳܠܰܦ ܡܶܢ ܚܰܪܬܳܐ<EOS>ܚܙܺܝܬ ܠܝܶܫܘܽܥ ܟܳܗܢܳܐ ܟܢܺܝܟܳܐ<EOS>ܟܰܕ ܩܳܐܶܡ ܩܕܳܡ ܡܰܠܰܐܟܳܐ<EOS>ܘܰܫܕܳܐ ܒܩܶܫܬܳܐ ܬܪܺܝܨܳܐܺܝܬ<EOS>ܘܰܡܚܳܐ ܠܥܰܒ̈ܕܰܘܗܝ ܩܰܫܝܳܐܺܝܬ<EOS>ܘܗܳܐ ܡܰܠܟܶܟܝ ܐܳܬܶܐ ܒܗܺܝܠܳܐ<EOS>ܡܰܟܺܝܟ ܘܰܪܟܺܝܒ ܥܰܠ ܥܺܝܠܳܐ<EOS>ܡܶܛܽܠ ܦܘܽܚ̈ܳܡܶܐ ܘܩܺܝ̈ܢܳܬ<EOS>ܩܪ̈ܳܝܳܬܳܐ ܕܡܺܐܡܪܳܐ<EOS>ܠܦܘܽܚ̈ܳܡܶܐ ܫܰܒܥܳܐ ܓܶܢ̈ܣܶܐ<EOS>ܡܶܫܬܰܘܕܰܥ ܐܼܢܳܐ ܐܳܦ ܛܘܽܦܣ̈ܶܐ<EOS>ܥܶܠܳܝ̈ܶܐ ܥܰܡ ܬܰܚ̈ܬܳܝܶܐ<EOS>ܐܳܦ ܦܳܣܘܽܩܳܐ ܘܰܫܘܰܝ̈ܳܐ<EOS>ܘܩܳܪܘܽܝܳܐ ܘܡܶܬܕܰܡܪܳܢܳܐ<EOS>ܘܰܫܒܺܝܥܳܝܳܐ ܡܫܰܐܠܳܢܳܐ<EOS>ܘܥܶܠܳܝܳܐ ܢܳܦܶܠ ܒܰܙܢܳܐ<EOS>ܡܶܨܥܰܬ ܡܺܐܡܪܳܐ ܘܦܘܽܪܥܳܢܳܐ<EOS>ܟܰܕ ܢܶܗܘܘܽܢ ܠܰܡ ܐܱܪ̈ܺܝܟܺܝܢ<EOS>ܘܒܰܩܪܳܝܬܳܐ ܠܢܶܫܡܳܐ ܙܳܪܒܺܝܢ<EOS>ܘܬܰܚܬܳܝܳܐ ܡܶܨܥܰܬ ܡܺܐܡܪܳܐ<EOS>ܠܦܘܽܪܥܳܢܳܐ ܩܳܢܶܐ ܣܶܕܪܳܐ<EOS>ܘܰܩܕܳܡ ܚܘܽܬܳܡܳܐ ܢܳܦܶܠ<EOS>ܘܠܳܚܶܡ ܬܘܽܒ ܠܗܰܘ ܕܰܡܫܰܐܶܠ<EOS>ܘܙܰܘܓܳܐ ܒܰܝܢܳܬ ܗܰܕܳܡ̈ܶܐ<EOS>ܕܡܺܐܡܪܳܐ ܩܳܢܶܐ ܦܘܽܚ̈ܳܡܶܐ<EOS>ܘܠܳܐ ܢܳܦܶܠ ܣܳܟ ܒܰܡܨܰܥܬܳܐ<EOS>ܕܗܰܕܳܡ̈ܶܐ ܕܦܘܽܪܥܳܢܘܽܬܳܐ<EOS>ܘܦܳܣܘܽܩܳܐ ܓܰܠܝܳܐ ܕܘܽܟܬܶܗ<EOS>ܕܚܘܽܬܳܡܳܐ ܗܘܽܝܘܽ ܫܶܕܬܶܗ<EOS>ܘܠܳܚܡܳܐ ܩܪܳܝܬܳܐ ܠܒܳܥܘܽܬܳܐ<EOS>ܘܡܰܟܣܳܢܘܽܬܳܐ ܘܐܘܽܠܺܝܬܳܐ<EOS>ܐܰܝܟ ܐܺܝܢ ܡܳܪܝܳܐ ܡܪܰܚܡܳܢܳܐ<EOS>ܘܐܳܘ ܚܰܣܺܝܪ̈ܰܝ ܪܶܥܝܳܢܳܐ<EOS>ܘܐܘܽܪܫܠܶܝܡ ܡܒܰܢܰܝܬܳܐ<EOS>ܡܕܺܝܢܼܬܳܐ ܓܒܺܝܬܳܐ ܘܰܚܣܺܝܡܬܳܐ<EOS>ܘܦܘܽܚܳܡܳܐ ܡܶܬܕܰܡܪܳܢܳܐ<EOS>ܐܰܟܡܳܐ ܕܬܺܐܡܰܪ ܗܳܟܰܢܳܐ<EOS>ܕܐܰܝܟܰܢܳܐ ܢܦܰܠܘ ܓܰܢܼܒܳܪ̈ܶܐ<EOS>ܘܐܶܬܚܰܒܰܠܘ ܐܳܦ ܫܰܦܺܝܪ̈ܶܐ<EOS>ܘܰܡܫܰܐܠܳܢܳܐ ܩܢܶܐ ܢܺܝܫܳܐ<EOS>ܕܙܰܘܥܳܐ ܟܰܣܝܳܐ ܥܰܠ ܪܺܝܫܳܐ<EOS>ܐܰܝܟ ܐܰܝܟܰܘ ܗܳܒܶܝܠ ܐܰܚܘܽܟ<EOS>ܘܐܰܝܟܰܢܳܐ ܐܰܠܦܳܟ ܐܰܒܘܽܟ<EOS>ܘܐܺܝܬ ܐܶܡܰܬܝ ܕܰܒܬܰܚܬܳܝܳܐ<EOS>ܡܶܠܬܳܐ ܕܫܘܽܐܳܠܐܴ ܗܳܘܝܳܐ<EOS>ܐܰܝܟ ܗܳܝ ܕܰܠܡܰܠܟܟܘܽܢ ܐܶܙܩܘܽܦ<EOS>ܘܠܳܐܣܝܳܐ ܕܟܺܐܒܰܝ̈ܟܘܽܢ ܐܶܪܕܘܽܦ<EOS>