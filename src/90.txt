ܥܲܠ ܬܘܼܩܵܢܵܐ ܕܲܒܼܪܝܼܬܼܵܐ<EOS>ܡܐܡܪܐ ܕܬܠܬܝܢ ܘܫܬܐ<EOS>ܬܘܼܒܼ ܥܲܠ ܬܘܼܩܵܢܵܐ ܕܲܒܼܪܝܼܬܼܵܐ<EOS>ܐܝܼܬܼܝܵܐ ܕܨܲܒܸܿܬܼ ܪܵܘܡ̇ܐ ܘܥܘܼܡܩܵܐ ܒܪܸܡܙܵܐ ܕܚܲܝܠܹܗ<EOS>ܒܝܲܕܼ ܒܲܪ̄ܬܼ ܩܵܠܵܐ ܨܒܼܵܐ ܕܲܢܒܲܕܸܿܩ ܥܲܠ ܬܘܼܩܵܢܵܘ̈ܗܝ<EOS>ܒܪܵܫܝܼܬܼ ܬܲܩܸܢ ܫܡܲܝܵܐ ܘܐܲܪܥܵܐ ܘܡܲܝ̈ܵܐ ܘܐܵܐܲܪ<EOS>ܘܟܸܢܫܲܝ̈ ܪܵܘܡ̇ܐ ܘܢܘܼܗܪܵܐ ܘܚܸܫܟܵܐ ܕܲܦܝܼܣ ܥܲܠ ܟܠ<EOS>ܒܪ̣ܵܗ̇ ܠܲܒܼܪܝܼܬܼܵܐ ܡ̣ܢ ܠܵܐ ܡܸܕܸܿܡ ܒܪܸܡܙܵܐ ܙܥܘܿܪܵܐ<EOS>ܘܐܲܝܟ ܕܲܒܼܢܲܚܬܵܐ ܟܲܣܝܼ ܐܲܦܹ̈ܝܗ̇ ܒܝܲܕܼ ܚܸܫܘܿܟܼܵܐ<EOS>ܬܲܗܪܵܐ ܪܲܒܵܐ ܣܲܥ݂ܲܪ ܒܵܪܘܿܝܵܐ ܒܪܹܫ ܬܘܼܩܵܢܵܘ̈ܗܝ<EOS>ܕܲܒܼܢܵܐ ܒܲܝܬܵܐ ܘܐܲܛܸܡ ܟܵܘܵܘ̈ܗܝ ܘܲܡ̣ܠܵܝܗܝ ܚܸܫܟܵܐ<EOS>ܒܝܲܕܼ ܥܸܠ̈ܠܵܬܼܵܐ ܨܒܼܵܐ̣ ܕܲܢܒܲܕܸܿܩ ܥܲܠ ܬܘܼܩܵܢܵܘ̈ܗܝ<EOS>ܘܲܠܝܘܼܠܦܵܢܵܐ ܕܲܡܠܝܼܠܘܼܬܼܵܐ ܬܲܗܝܼ ܥܒܼܵܕܵ̇ܘ̈ܗܝ<EOS>ܒܪܹܝܢ ܗ̄ܘ̣ܵܘ ܟܸܢܫܹ̈ܐ ܕܲܡܫܲܝܵܢܹ̈ܐ ܒܪܵܫܝܼܬܼ ܕܲܗܘ̤ܵܬܼ<EOS>ܘܲܠܝܘܼܠܦܵܢܗܘܿܢ ܐܲܡܫܲܥ ܩܵܠܵܐ ܕܢܸܗܘܸܐ ܢܘܼܗܪܵܐ<EOS>ܢܸܗܘܸܐ ܢܘܼܗܪܵܐ ܡܲܢܗܲܪ ܟܠܵܐ ܩܥ̣ܵܐ ܒܵܪܘܿܝܵܐ<EOS>ܘܟܲܢܸܫ ܐܸܢܘܿܢ ܠܲܫܡܲܝܵܢܹ̈ܐ ܠܡܸܫܡܲܥ ܬܲܗܪܵܐ<EOS>ܐܘܿ ܫܝܼܦܘܿܪܵܐ ܕܩܵܠ ܒܵܪܘܿܝܵܐ ܕܐܲܙܥܸܩ ܡܸܢܫܹܠܝ<EOS>ܘܐܲܪܗܸܒܼ ܐܢܘܿܢ ܠܟܸܢܫܲܝ̈ ܪܵܘܡ̇ܐ ܒܩܵܠ ܢܸܥ̈ܡܵܬܹܗ<EOS>ܐܘܿ ܦܘܼܩܕܵܢܵܐ ܕܥܲܡ ܒܲܪ̄ܬܼ ܩܵܠܵܐ ܗܘ̤ܵܐ ܣܘܼܥܪܵܢܵܐ<EOS>ܐܘܿ ܐܘܼܡ̇ܢܵܐ ܕܥܲܡܠܹܗ ܪܸܡܙܹܗ ܒܟܼܠܡܵܐ ܕܲܥܒ݂ܲܕܼ<EOS>ܢܸܗܘܸܐ ܢܘܼܗܪܵܐ ܢܲܚܬܵܐ ܦܲܐܝܵܐ ܕܲܡܨܲܒܸܿܬܼ ܟܠ<EOS>ܘܒܹܗ ܢܸܬܼܟܲܣܘܿܢ ܪܵܘܡ̇ܐ ܘܥܘܼܡܩܵܐ ܘܟܼܠܡܵܐ ܕܲܒܼܗܘܿܢ<EOS>ܫܠܸ̣ܡ ܣܘܼܥܪܵܢܵܐ ܥܲܡ ܦܘܼܩܕܵܢܵܐ ܘܲܗܘ̤ܵܐ ܢܘܼܗܪܵܐ<EOS>ܘܪܲܕܼܦܹܗ ܠܚܸܫܟܵܐ ܘܐܲܦܨܲܚ ܠܐܵܐܲܪ ܕܲܟܼܡܝܼܪܵܐ ܗ̣̄ܘܵܬܼ<EOS>ܩܥ̣ܵܘ ܣܸܕܼܪ̈ܲܝܗܘܿܢ ܕܟܸܢܫܲܝ̈ ܪܵܘܡ̇ܐ ܒܪܝܼܟ ܒܵܪܘܿܝܵܐ<EOS>ܕܲܒܼܪ̣ܵܐ ܘܨܲܒܹܿܬܼ ܢܘܼܗܪܵܐ ܦܲܐܝܵܐ ܘܐܲܦܨܲܚ ܟܠܵܐ<EOS>ܗܘ̤ ܠܹܗ ܫܲܒܲܚ ܥܲܠ ܬܘܼܩܵܢܹܗ ܕܫܲܦܝܼܪ ܥܲܒܼܕܹܿܗ<EOS>ܘܐܲܣܗܸܕܼ ܩܵܠܹܗ ܥܲܠ ܪܲܒܿܘܼܬܹܗ ܕܚܹܝܠ ܟܠ ܡܸܫܟܲܚ<EOS>ܐܘܿ ܒܲܪ̄ܕܼ ܩܵܠܵܐ ܕܡ̣ܢ ܠܵܐ ܡܸܕܲܡ ܥܸܒܼܕܲܬ̤ ܡܸܕܹܿܡ<EOS>ܐܘܿ ܦܘܼܩܕܵܢܵܐ ܕܠܵܐ ܫܵܘܚܲܪܬܹܗ ܓܠܝܼܙܘܼܬܼ ܡܸܕܹܿܡ<EOS>ܒܝܲܕܼ ܒܲܪ̄ܬܼ ܩܵܠܵܐ ܨܒܼܵܐ̣ ܒܵܪܘܿܝܵܐ ܕܢܲܠܸܦ ܐܸܢܘܿܢ<EOS>ܠܚܲܝ̈ܠܵܘܵܬܼܵܐ ܡܸܬܼܝܲܕܼܥܵܢܹ̈ܐ ܥܲܠ ܐܝܼܬܼܘܼܬܹܗ<EOS>ܠܵܐ ܪܓܼܝܼܫܝܼܢ ܗ̄ܘ̣ܵܘ ܕܐܝܼܬܼܵܘܗܝ ܡܸܡܬܼܘܿܡ ܩܕܼܵܡ ܒܸܪ̈ܝܵܬܹܗ<EOS>ܘܠܵܐ ܝܵ̇ܕܲܥܝܼܢ ܗ̄ܘ̣ܵܘ ܡܲܢ̣ܘܼ ܨܲܒܸܿܬܼ ܠܲܩܢܘܿܡܲܝ̈ܗܘܿܢ<EOS>ܒܩܵܠܵܐ ܕܐܲܡܲܥ ܕܢܸܗܘܸܐ ܢܘܼܗܪܵܐ ܩܢ̣ܵܘ ܒܘܼܝܵܢܵܐ<EOS>ܘܥܲܡ ܣܘܼܥܪܵܢܵܐ ܩܥ̣ܵܘ ܬܸܫܒܿܘܿܚܬܵܐ ܠܡܲܬܼܩܸܢ ܟܠܵܐ<EOS>ܒܗܵܢܵܐ ܦܘܼܪܣܵܐ ܐܲܡܫܲܥ ܩܵܠܵܐ ܠܵܐ ܩܢܸܐ ܩܵܠܵܐ<EOS>ܕܢܲܠܸܦ ܐܸܢܘܿܢ ܠܪ݁ܘܼܚܵܢܵܝܹܐ ܚܹܝܠ ܟܲܣܝܘܼܬܹܗ<EOS>ܪܲܒܵܐ ܠܗܘܿܢ ܩܵܠܵܐ ܕܡܲܠܸܠ ܒܪܵܫܝܼܬܼ ܒܐܲܪܥܵܐ<EOS>ܘܐܲܦܸܠ ܐܸܢܘܿܢ ܕܚܲܕܼ ܒܵܪܘܿܝܵܐ ܒܪ̣ܵܐ ܟܠܡܸܕܹܿܡ<EOS>ܟܕܲܢ̣ܘ ܩܵܠܲܝ̈ܗܘܿܢ ܒܚܘܼܒܵܐ ܫܲܠܡܵܐ ܘܲܣܓܸܕܼܘ ܩܘܼܕܼܡ̇ܘܗܝ<EOS>ܘܝܲܒܸܿܒܼܘ ܟܠܗܘܿܢ ܩܵܠܹ̈ܐ ܕܩܘܼܕܼܫܵܐ ܠܡܲܠܟܵܐ ܕܪܵܘܡ̇ܐ<EOS>ܗܘܵܝܝܹܗ ܕܢܘܼܗܪܵܐ ܐܲܠܸܦ ܐܸܢܘܿܢ ܚܹܝܠ ܒܵܪܘܿܝܵܐ<EOS>ܘܲܟܼܕܲܢ ܐܸܢܘܿܢ ܒܢܝܼܪܵܐ ܚܝܼܚܵܐ ܕܩܵܠ ܬܵܘܕܿܝܼܬܹܗ<EOS>ܫܠܸ̣ܡ ܚܲܕܼ ܝܵܘܡ̇ܐ ܠܹܠܲܝ ܐܝܼܡܵܡ ܒܫܘܼܠܵܡ ܢܘܼܗܪܵܐ<EOS>ܘܫܲܪܝܼ ܚܸܫܟܵܐ ܕܢܼܕܪܘܿܫ ܐܘܼܪܚܵܐ ܠܝܵܘܡ̇ܐ ܕܲܬܼܪܹܝܢ<EOS>ܛܲܟܼܣܵܐ ܪܲܒܵܐ ܥܒ݂ܲܕܼ ܠܲܬܼܪ̈ܲܝܗܘܿܢ ܒܫܘܼܠܛܵܢܲܝ̈ܗܘܿܢ<EOS>ܕܠܵܐ ܢܸܬܼܠܒܼܘܼܢ ܚܲܕܼ ܡ̣ܢ ܚܲܒܼܪܹܗ ܒܝܲܕܼ ܪ̈ܲܗܛܲܝܗܘܿܢ<EOS>ܒܝܵܘܡ̇ܐ ܕܲܬܼܪܹܝܢ ܢܦ݂ܲܩ ܦܘܼܩܕܼܵܢܵܐ ܕܢܸܗܘܸܐ ܪܩܝܼܥܵܐ<EOS>ܘܦܲܠܸܓܼ ܡܲܝ̈ܵܐ ܦܸܠܓܵܐ ܠܪܵܘܡ̇ܐ ܘܦܸܠܓܵܐ ܠܐܲܪܥܵܐ<EOS>ܢܸܗܘܸܐ ܪܩܝܼܥܵܐ ܒܡܸܨܥܲܬܼ ܡܲܝ̈ܵܐ ܡ̇ܐܝܵܐ ܩܲܫܝܵܐ<EOS>ܘܢܸܛܥܲܢ ܡܲܝ̈ܵܐ ܠܥܸܠ ܡ̣ܢ ܚܲܨܹܗ ܕܠܵܐ ܢܸܣܬܲܝܲܛ<EOS>ܐܘܿ ܦܘܼܩܕܵܢܵܐ ܕܩܫܝܼ ܡܲܝ̈ܵܐ ܟܝܵܢܵܐ ܪܲܦܝܵܐ<EOS>ܘܲܥܒ݂ܲܕܼ ܐܸܢܘܿܢ ܟܝܵܢܵܐ ܩܲܫܝܵܐ ܕܢܸܛܥܲܢ ܡܲܝ̈ܵܐ<EOS>ܐܘܿ ܡܲܬܼܩܵܠܵܐ ܕܦܲܠܸܓܼ ܡܲܝ̈ܵܐ ܩܸܒܼܝܵܐ ܪܲܒܵܐ<EOS>ܘܟܲܢܸܫ ܐܸܢܘܿܢ ܠܲܬܼܪܹܝܢ ܝܲܡܡܹ̈ܐ ܠܪܵܘܡ̇ܐ ܘܥܘܼܡܩܵܐ<EOS>ܐܲܝܟ ܬܲܛܠܝܼܠܵܐ ܠܒܲܝܬܵܐ ܕܠܬܲܚܬܿ ܡ̣ܬܲܚ ܠܲܪܩܝܼܥܵܐ<EOS>ܕܢܸܗܘܸܐ ܡܡܲܠܸܐ ܕܘܲܟܲܬܼ ܐܲܪܥܵܐ ܠܒܲܝܬܵܐ ܕܲܠܥܸܠ<EOS>ܒܲܕܼܡܘܼܬܼ ܢܲܚܬܵܐ ܚܸܘܵܪ ܓܵܘܢܵܐ ܙܲܩܪܹ݂ܗ ܪܸܡܙܵܐ<EOS>ܘܨܵܪ ܒܹܗ ܛܲܒܼܥܹ̈ܐ ܫܸܡܫܵܐ ܘܣܲܗܣܲܐ ܕܸܠܩܹ̈ܐ ܕܢܘܼܗܪܵܐ<EOS>ܬܪܹܝܢ ܢܲܗܝܼܪܹ̈ܐ ܕܸܠܩܹ̈ܐ ܕܢܘܼܗܪܵܐ ܬܠܵܐ̣ ܒܲܪܩܝܼܥܵܐ<EOS>ܕܲܩܼܕܸܠܩܲܝ̈ܗܘܿܢ ܢܚܲܕܿܘܿܢ ܠܐܲܪܥܵܐ ܠܩܘܼܝܵܡ ܐ̄ܢܵܫܵܐ<EOS>ܡ̣ܢ ܗܵܘ̇ ܢܘܼܗܪܵܐ ܩܲܕܼܡ̇ܐ ܕܲܗܘ̤ܸܵܐ ܥܒ݂ܲܕ ܢܲܗܝܼܪܹ̈ܐ<EOS>ܘܡܸܢܹܗ ܦܲܠܸܓܼ ܠܫܸܡܫܵܐ ܘܣܲܗܪܵܐ ܕܸܠܩܹ̈ܐ ܙܥܘܿܪܹ̈ܐ<EOS>ܡܢܵܬܼܵܐ ܕܫܲܦܝܵܐ ܩܒ݂ܲܥ ܒܐܸܣܦܹܪܵܐ ܪܲܒܵܐ<EOS>ܘܬܸܛܪܹܗ ܕܢܘܼܗܪܵܐ ܣܵܡ̣ ܒܐܸܣܦܹܪܵܐ ܕܣܲܪܵܐ ܪܲܓܼܝܵܐ<EOS>ܡܢܵܬܼܵܐ ܕܪܲܒܵܐ ܘܐܵܦ ܢܲܗܝܼܪܵܐ ܝܲܗ̣̄ܒܼ ܠܐܝܼܡܵܡܵܐ<EOS>ܘܗܵܝ̇ ܕܲܙܥܘܿܪܵܐ ܘܐܵܦ ܥܲܡܘܼܛܵܐ ܠܠܸܠܝܵܐ ܫܲܠܝܵܐ<EOS>ܬܲܚܸܡ ܪܲܗܛܵܐ ܕܫܸܡܫܵܐ ܘܗܲܣܪܵܐ ܫܵܢܹ̈ܐ ܬܪܸܥܣܲܪ<EOS>ܕܡ̇ܐ ܕܫܲܠܸܡ ܚܲܕܼ ܢܸܬܸܠ ܐܲܬܼܪܵܐ ܕܢܸܪܕܸܿܐ ܚܲܒܼܪܹܗ<EOS>ܒܬܲܪܬܹܿܝܢ ܦܸܢ̈ܝܵܢ ܥܒ݂ܲܕܼ ܡܲܪܕܿܝܼܬܹܗ ܕܫܸܡܫܵܐ ܪܲܒܵܐ<EOS>ܕܠܵܐ ܢܸܬܿܕܵܘܲܕܼ ܛܲܟܼܣܵܐ ܕܐܘܼܪܚܹܗ ܕܣܲܗܪܵܐ ܙܥܘܿܪܵܐ<EOS>ܒܥܘܼܡܪܵܐ ܕܐ̄ܢܵܫܵܐ ܪܵܕܹܐ ܒܐܘܼܪܚܹܗ ܒܓܼܵܘ ܐܝܼܡܵܡܵܐ<EOS>ܘܝܵܗܹ̇ܒܼ ܐܲܬܼܪܵܐ ܠܣܲܗܪܵܐ ܙܥܘܿܪܵܐ ܕܢܸܪܕܸܿܐ ܒܐܘܼܪܚܹܗ<EOS>ܒܪܲܗܛܵܐ ܐܲܡܝܼܢ ܚܵܙܹ̇ܩ ܪܵܕܹܐ ܒܬܲܪܬܹܿܝܢ ܦܸܢ̈ܝܵܢ<EOS>ܟܲܕܼ ܟܵܪܹܟ ܠܹܗ ܠܚܘܼܕܪܵܐ ܕܪܵܘܡ̇ܐ ܠܹܠܲܝ ܐܝܼܡܵܡ<EOS>ܒܥܸܕܵܢ ܕܵܢܲܚ̇ ܨܹܐܕܲܝܢ ܒܲܕܼܡܘܼܬܼ ܚܲܬܼܢܵܐ<EOS>ܘܲܒܼܚܸܘܪܹ̈ܐ ܕܐܸܣܦܹܝܪ ܨܸܡܚܹܗ ܡܲܦܨܲܚ ܠܐܲܪܥܵܐ<EOS>ܒܥܸܕܵܢ ܪܲܡܫܵܐ ܡܫܲܢܸܐ ܘܚܵܙܹ̇ܩ ܐܲܝܟ ܪܲܒܿܚܲܝܠܵܐ<EOS>ܕܡ̇ܐ ܕܐܲܪܓܸܿܫ ܒܹܗ ܚܸܫܟܵܐ ܕܫܲܢܝܼ ܥܲܠ̣ ܘܐܸܫܬܲܠܲܛ<EOS>ܗܲܣܪܵܐ ܙܥܘܿܪܵܠ ܒܝܲܕܼ ܫܘܼܚܠܵܦܹ̈ܐ ܥܵܒܹ̇ܕܼ ܪܲܗܛܹܗ<EOS>ܘܲܒܼܚܲܕܼ ܝܲܪܚܵܐ ܕܲܪ݁ܓܹܐ ܬܪܸܥܣܲܪ ܣܵܠܹ̇ܩ ܘܢܵܚܹ̇ܬܼ<EOS>ܠܵܐ ܡܥܵܘܸܟ ܠܹܗ ܢܘܼܗܪܹܗ ܕܣܲܗܪܵܐ ܠܫܸܡܫܵܐ ܪܲܒܵܐ<EOS>ܡ̇ܐ ܕܦܵܓܲܥ ܒܹܗ ܒܫܘܼܠܛܵܢ ܪܵܘܡ̇ܐ ܒܲܫܒܼܝܼܠ ܕܸܢܚܹܗ<EOS>ܠܚܲܝܹ̈ܐ ܕܐ̄ܢܵܫܵܐ ܒܥ̣ܵܐ ܒܼܵܘܿܝܵܐ ܒܲܝܬܵܐ ܪܲܒܵܐ<EOS>ܘܣܵܡ̣ ܫܲܬܼܐܸܣܵܘ̈ܗܝ ܒܡܲܝ̈ܵܐ ܪ̈ܓܼܝܵܐ ܘܫܲܪܲܪ ܐܸܢܹܝܢ<EOS>ܡ̣ܬܲܚ ܬܲܛܠܝܼܠܹܗ ܡ̣ܢ ܪܲܦܝܘܼܬܼܵܐ ܕܡܲܝ̈ܐ ܪ̈ܦܲܝܵܐ<EOS>ܘܲܟܼܫ̣ܵܐ ܡܲܝ̈ܐ ܠܥܸܠ ܡ̣ܢ ܚܲܨܹܗ ܐܲܝܟ ܩܵܒܼܝܼܬܼܵܐ<EOS>ܬܠ̣ܵܐ ܩܲܢܕܹܿܝܠܹ̈ܐ ܫܸܡܫܵܐ ܘܣܲܗܪܵܐ ܒܬܲܛܠܝܼܠ ܒܲܝܬܹܿܗ<EOS>ܘܐܲܪܡܝܼ ܡܸܫܚܵܐ ܪܸܡܙܵܐ ܕܚܲܝܠܹܗ ܘܐܲܟܼܠܸܩ ܐܸܢܘܿܢ<EOS>ܫܒܼܝܼܚ ܒܵܪܘܿܝܵܐ ܦܠܸܐ ܬܘܼܩܵܢܹ̈ ܘܪܲܒܿ ܚܘܼܫܵܒܹܗ<EOS>ܕܩܲܕܹܿܡ ܝܼܕܲܥ ܩܕܼܵܡ ܬܘܼܩܵܢܹܗ ܡ̇ܢ ܚܵ̇ܫܲܚ ܠܹܗ<EOS>ܥܘܼܡܪܵܐ ܥܦܝܼܦܵܐ ܥܒ݂ܲܕܼ ܠܲܒܼܪܝܼܬܼܵܐ ܡܲܬܼܩܸܢ ܟܠܵܐ<EOS>ܬܪܹܝܢ ܡܸܕܼܝܼ̈ܝܢ ܨܲܒܸܿܬܼ ܘܲܒܼܢ̣ܵܐ ܠܲܬܼܪܹܝܢ ܥܵܠܡܹ̈ܐ<EOS>ܥܒ݂ܲܕܼ ܬܿܚܬܵܝܵܐ ܕܢܸܗܘܸܐ ܥܵܗܹ̇ܝܢ ܠܡܵܝܘܿܬܼܘܼܬܼܵܐ<EOS>ܘܐܲܣܸܢ ܘܲܡ̣ܠܵܝܗܝ ܦܹܐܪܹ̈ܐ ܕܚܵܫ̇ܚܝܼܢ ܠܦܲܓܼܪ̈ܢܵܝܹܐ<EOS>ܥܒ݂ܲܕܼ ܥܸܠܵܝܵܐ ܥܘܼܡܪܵܐ ܦܲܐܝܵܐ ܕܲܡܠܸܐ ܛܘܼܒܹ̈ܐ<EOS>ܕܢܸܬܼܒܲܣܡܘܼܢ ܒܹܗ ܪ̈ܘܼܚܵܢܵܝܹܐ ܪܘܼܚܵܢܵܐܝܼܬܼ<EOS>ܠܐܲܪ̈ܗܵܢܵܝܹܐ ܥܒ݂ܲܕܼ ܨܸܒܼܘ̈ܬܼܵܐ ܐܲܪ̈ܥܵܢܝܵܬܼܵܐ<EOS>ܘܠܲܫܡܲܝܵܢܹ̈ܐ ܡ̣ܠܲܟ ܛܵܒܼܵܬܼ̈ܐ ܫܡܲܝܵܢ̈ܝܵܬܼܵܐ<EOS>ܒܲܬܼܪܹܝܢ ܥܘܼܡܪܹ̈ܐ ܡܸܬܼܒܲܩܸܐ ܗ̄ܘ̣ܵܐ ܗܵܘ̇ ܝܵ̇ܕܲܥ ܟܠ<EOS>ܘܥܲܕܼܠܵܐ ܢܸܗܘܘܿܢ ܫܡܲܝܵܐ ܘܐܲܪܥܵܐ ܒܗܘܿܢ ܚܵܐܲ̇ܪ ܗ̄ܘ̣ܵܐ<EOS>ܩܲܕܼܝܼܡ ܗ̄ܘ̣ܵܐ ܓܹܝܪ ܨܼܒܼܝܵܢ ܚܘܼܒܹܿܗ ܩܕܼܵܡ ܬܘܼܩܵܢܹܗ<EOS>ܘܨܝܼܪܝܼܢ ܗ̄ܘ̣ܵܘ ܠܹܗ ܒܝܲܕܼ ܨܼܒܼܝܵܢܹܗ ܥܒܼܵܕܹ̈ܐ ܕܲܥܒ݂ܲܕܼ<EOS>ܫܲܟܼܠܸܠ ܘܲܒܼܢ̣ܵܐ ܫܡܲܝܵܐ ܘܐܲܪܥܵܐ ܒܲܝܬܵܐ ܪܘܼܚܵܐ<EOS>ܘܐܲܣܸܢ ܘܲܡ̣ܠܲܝܗܝ ܥܘܼܬܼܪܵܐ ܪܲܒܵܐ ܠܲܕܼܥܵܡܲ݁ܪ ܒܹܗ<EOS>ܟܲܢܸܫ ܡܲܝ̈ܵܐ ܘܲܥܒ݂ܲܕܼ ܝܲܡܡܹ̈ܐ ܩܸܒܼܝܵܐ ܪܲܒܵܐ<EOS>ܘܙܵܘܓܼ ܐܸܢܘܿܢ ܪܸܡܙܵܐ ܕܚܲܝܠܹܗ ܘܐܵܘܐܸܕܼܘ ܪ̈ܲܚܫܵܐ<EOS>ܐܘܠܸܕܼ ܥܘܼܒܵܐ ܕܡܲܝܵܐ ܪ̈ܦܲܝܵܐ ܓܘܼܫܡܹ̈ܐ ܥܒܲܝܵ̈ܐ<EOS>ܘܡ̣ܢ ܝܲܩܝܼܪܹ̈ܐ ܦܵܪܲܚܬܼܵܐ ܕܩܲܠܝܼܠ ܓܸܦܵܗ̇<EOS>ܦܩܲܕ ܠܵܗ̇ ܠܐܲܪܥܵܐ ܘܒܸܛܢܲܬ̤ ܓܸܢܣܹ̈ܐ ܘܛܘܿܗܡܹ̈ܐ<EOS>ܥܒܝܼܪܵܐ ܕܫܲܝܢܵܐ ܘܚܲܝܘܲܬܼ ܫܸܢܵܐ ܘܟܼܠ ܓܸܢܣܵܢܝܼ̈ܢ<EOS>ܦܲܠܚ̣ܵܗ̇ ܠܐܲܪܥܵܐ ܘܐܲܪܡܝܼ ܒܓܼܵܘܵܗ̇ ܙܲܪܥܵܐ ܕܚܲܝܹ̈ܐ<EOS>ܘܝܼܥܵܘ̣ ܙܲܪ̈ܥܹܐ ܘܩܵܡ̣ܘ ܐܝܼܠܵܢܹ̈ܐ ܘܗܲܒܸܿܒܼܘ ܦܹܐܪܹ̈ܐ<EOS>ܫܲܡܠܝܼ ܘܲܓܼܡ݂ܲܪ ܚܹܝܠ ܒܵܪܘܿܝܵܐ ܟܠܡܵܐ ܕܲܗܘ̤ܵܐ<EOS>ܘܗܵܝܕܹܿܝܢ ܓܲܒܼܠܹܗ ܠܝܵܪܬܵܐ ܘܡ̇ܪܵܐ ܕܟܼܠ ܩܸܢܝܵܢܝܼ̈ܢ<EOS>ܒܟܼܠܡܵܐ ܕܲܥܒ݂ܲܕܼ ܩܵܠܵܐ ܐܲܫܡܲܥ ܥܲܠ ܬܘܼܩܵܢܹܗ<EOS>ܘܟܲܕܼ ܓܵܒܹ̇ܠ ܠܹܗ ܠܥܲܦܪܹܗ ܕܐܵܕܼܵܡ ܩܵܠܵܐ ܘܡܸܠܟܵܐ<EOS>ܒܟܼܠܡܵܐ ܕܲܗܘ̤ܸܵܐ ܡܸܕܹܿܡ ܐܸܡ݂ܲܪ ܘܲܗܘ̤ܵܐ<EOS>ܘܲܒܼܬܼܘܼܩܵܢܵܐ ܕܲܨܠܸܡ ܐ̄ܢܵܫܵܐ ܬܵܘ ܠܲܡ ܢܸܥܒܸܿܕܼ<EOS>ܡ̣ܬܲܚ ܠܲܫܡܲܝܵܐ ܘܠܵܐ ܩ̣ܪܵܐ ܠܲܥܸܕܼܪܹܗ ܚܲܝܠܵܐ ܐ̄ܚܪܹܢܵܐ<EOS>ܪܩܲܥ̣ ܬܘܼܒܼ ܠܐܲܪܥܵܐ ܘܠܵܐ ܐܸܬܼܡܲܠܲܟ ܒܲܒܼܢܲܝ̈ ܡܸܠܟܹܿܗ<EOS>ܥܒ݂ܲܕܼ ܟܸܢܫܲܝ̈ܗܘܿܢ ܕܲܡܫܲܝܵܢܹ̈ܐ ܢܘܼܪܵܐ ܘܪܘܼܚܵܐ<EOS>ܘܠܵܐ ܓܠ̣ܵܐ ܐ̄ܪܵܙܵܐ ܕܚܹܝܠ <EOS> ܐܝܼܬܼܘܼܬܹܗ ܒܢܘܿܡܹ̈ܐ ܕܥܲܡܹܗ<EOS>ܒܬܼܘܼܩܵܢ ܐܵܕܼܵܡ ܡܸܠܟܵܐ ܚܲܕܼܬܼܵܐ ܘܐܵܦ ܚܘܼܫܒܼܵܐ<EOS>ܟܲܕܼ ܡܲܫܡܲܥ ܠܹܗ ܠܩܵܠ ܚܘܼܫܒܼܵܘ̈ܗܝ ܪܵܘܡ̇ܐ<EOS>ܬܵܘ ܠܲܡ ܢܸܥܒܸܿܕܼ ܐ̄ܢܵܫܵܐ ܒܨܲܠܡܲܢ ܐܵܦ ܒܲܕܼܡܘܼܬܿܢ<EOS>ܘܢܸܗܘܸܐ ܫܲܠܝܼܛ ܥܲܠ ܟܠ ܕܲܗܘ̤ܵܐ ܒܲܕܼܡܘܼܬܼ ܡܲܠܟܵܐ<EOS>ܡ̇ܢܵܘ ܗܵܢܵܐ ܕܲܡܫܲܚܠܸܦ ܐܲܢ̄ܬܿ ܐܘܿ ܒܵܪܘܿܝܵܐ<EOS>ܡܸܟܵܐ ܚܲܕܼܬܼܵܐ ܘܐܵܦ ܚܘܼܫܵܒܼܵܐ ܒܥܲܦܪܹܗ ܕܐܵܕܼܵܡ<EOS>ܠܡܲܢ ܩܵܪܹܗ ܐܲܢ̄ܬܿ ܥܸܕܼܪܵܐ ܥܲܡܵܟ ܒܬܼܘܼܩܵܢ ܨܲܠܡܵܟ<EOS>ܘܡܲܢ̣ܘܼ ܗܘ̤ܵܐ ܠܵܟ ܡ̇ܠܹ̇ܟ ܡܸܠܟܵܐ ܒܟܼܠܡܵܐ ܕܲܥܒ݂ܲܕܿܬܿ<EOS>ܐܘܿ ܥܲܦܪܵܐ ܕܫܝܼܛ ܕܲܚܝܼܚܹܗ ܘܪܵܡ ܬܘܼܩܵܢܹܗ<EOS>ܕܐ̄ܪ̈ܵܙܹܐ ܟܣܲܝܵ̈ܐ ܡܸܬܼܡܲܠܠܝܼܢ ܒܵܗ̇ ܒܲܓܼܒܼܝܼܠܘܼܬܹܗ<EOS>ܐܘܿ ܡ̇ܝܘܿܬܼܵܐ ܕܲܓܼܠ̣ܵܐ ܘܒܲܕܹܿܩ ܒܝܲܕܼ ܬܘܼܩܵܢܹܗ<EOS>ܩܢܘܿܡܹ̈ܐ ܠܬܵܬܼܵܐ ܚܕܼܵܐ ܐܝܼܬܼܘܼܬܼܵܐ ܕܠܵ ܫܘܼܪܵܝܵܐ<EOS>ܒܝܲܕܼ ܪܘܼܟܵܒܼܵܐ ܕܨܲܠܡܹܗ ܕܐܵܕܼܵܡ ܒܲܕܸܿܩ ܐܲܒܼܵܐ<EOS>ܕܲܒܼܫܲܘܝܘܼܬܼܵܐ ܕܲܒܼܪܵܐ ܘܪܘܼܚܵܐ ܗܘ̤ܵܐ ܟܠ ܡܸܕܸܿܡ<EOS>ܟܲܣܝܹܗ ܠܐ̄ܪܵܙܵܐ ܕܒܼܘܼܕܵܩ ܩܢܘܿܡܹ̈ܐ ܡ̣ܢ ܟܠ ܕܲܗܘ̤ܸܵܐ<EOS>ܕܕܲܠܡܵܐ ܢܸܪܢܘܿܢ ܪ̈ܘܼܚܵܢܵܝܹܐ ܚܲܝܠܵܐ ܐ̄ܚܪܹܢܵܐ<EOS>ܒܐܵܕܼܵܡ ܨܲܠܡܹܗ ܐܲܝܟ ܕܲܒܼܐ̄ܪܵܙܵܐ ܓܠ̣ܵܐ ܠܲܢܒܼܝܹ̈ܐ<EOS>ܕܲܒܼܪܵܐ ܘܪܘܼܚܵܠܐ ܫܘܹܝܢ ܥܲܡ ܐܲܒܼܵܐ ܫܒܸܡ ܐܝܼܬܼܘܼܬܼܵܐ<EOS>ܒܗܵܝ̇ ܕܲܒܼܖܨܲܠܡܲܢ ܟܝܵܢܵܐ ܕܲܫܘܸܐ ܐܲܟܼܪܸܙ ܘܐܲܠܸܦ<EOS>ܘܲܒܼܚܲܕܼ ܕܡܘܼܬܼܵܐ ܩܢܘܿܡܹ̈ܐ ܬܠܵܬܼܵܐ ܓܠ̣ܵܐ ܘܒܲܕܸܿܩ ܠܲܢ<EOS>ܒܐܵܕܼܵܡ ܝܵܪܬܵܐ ܐܲܠܸܦ ܘܲܓܼܠ̣ܵܐ ܬܠܝܼܬܼܵܝܘܼܬܼܵܐ<EOS>ܕܐܲܒܼܵܐ ܘܲܒܼܪܵܐ ܘܪܘܼܚܵܐ ܕܩܘܼܕܼܫܵܐ ܚܕܼܵܐ ܫܲܘܝܘܼܬܼܵܐ<EOS>ܗܵܢܵܐ ܚܲܝܠܵܐ ܕܲܟܼܣܸܐ ܡ̣ܢ ܟܠ ܒܪ̣ܵܐ ܟܠ ܡܸܕܹܿܡ<EOS>ܘܲܒܼܫܘܼܠܵܡܵܐ ܕܟܼܠܡܵܐ ܕܲܗܘ̤ܵܐ ܪܲܟܸܿܒܼ ܐ̄ܢܵܫܵܐ<EOS>ܚܕܼܵܐ ܒܲܪ̄ܬܼ ܩܵܠܵܐ ܐܲܫܡܲܥ ܟܲܣܝܵܐ ܥܲܠ ܟܠ ܕܲܗܘ̤ܵܐ<EOS>ܘܲܒܼܬܼܘܼܩܵܢܵܐ ܕܨܲܠܡܹܗ ܕܐܵܕܼܵܡ ܫܲܚܠܸܦ ܩܵܠܵܐ<EOS>ܬܵܘ ܠܵܡ ܢܸܥܒܸܿܕܼ ܐ̄ܢܵܫܵܐ ܡܠܝܼܠܵܐ ܒܨܲܠܡܵܐ ܕܝܼܠܲܢ<EOS>ܘܒܲܐ̄ܚܝܵܢܘܼܬܼܵܐ ܕܢܲܦܫܹܗ ܘܦܲܓܼܪܹܗ ܢܹܐܣܘܿܪ ܟܠܵܐ<EOS>ܢܸܗܘܸܐ ܐ̄ܚܝܵܢܵܐ ܠܲܫܡܲܝܵܢܹ̈ܐ ܒܚܲܝܹ̈ܐ ܕܢܲܦܫܵܐ<EOS>ܐܵܦ ܩܲܪܝܼܒܼܵܐ ܠܦܲܓܼܪ̈ܵܢܵܝܹܐ ܒܪܘܼܟܵܒܼ ܦܲܓܼܪܵܐ<EOS>ܘܢܸܗܘܸܐ ܨܲܠܡܵܐ ܒܝܲܕܼ ܓܼܠܝܘܼܬܹܗ ܡܲܟܼܪܸܙ ܟܲܣܝܘܼܬܼܝ<EOS>ܘܢܸܗܘ̤ܐ ܫܲܠܝܼܛ ܥܲܠ ܟܠ ܕܲܗܘ̤ܵܐ ܕܡܹܐܠܲܦ ܡܵܪܘܼܬܼܝ<EOS>ܒܹܗ ܓܵܠܹ̇ܐ ܐ̄ܢܵܐ ܥܲܠ ܐܝܼܬܼܘܵܬܼܵܐ ܕܲܟܼܝܵܢܝ ܟܲܣܝܵܐ<EOS>ܘܒܹܗ ܡܲܠܸܦ ܐ̄ܢܵܐ ܠܪ̈ܘܼܚܵܢܵܝܹܐ ܫܘܼܠܛܵܢܝ ܕܥܲܠ ܟܠ<EOS>ܡܝܲܩܲܪ ܐ̄ܢܵܐ ܠܵܗ̇ ܠܲܓܼܒܼܝܼܠܘܼܬܹܗ ܡ̣ܢ ܟܠ ܕܲܒܼܪܹܝ̇ܬܼ<EOS>ܕܒܼܐܝܼܕܼܵ ܘܦܘܼܡ̇ܐ ܓܵܒܹ̇ܠ ܐ̄ܢܵܐ ܠܹܗ ܘܢܵܦܲ݁ܚ ܐ̄ܢܵܐ ܒܹܗ<EOS>ܒܐܝܼܕܼܵܐ ܟܣܝܼܬܼܵܐ ܡܙܲܝܲܚ ܐ̄ܢܵܐ ܠܹܗ ܠܗܥܲܦܪܹܗ ܫܝܼܛܵܐ<EOS>ܘܡ̣ܢ ܦܘܼܡܝ ܚܲܝܵܐ ܢܵܦܲ݁ܚ ܐ̄ܢܵܐ ܒܹܗ ܪܘܼܚܵܐ ܕܚܲܝܹ̈ܐ<EOS>ܐܘܿ ܐܝܼܬܼܘܼܬܼܵܐ ܕܠܵܐ ܪܘܼܟܵܒܼܵܐ ܕܟܲܣܝܵܐ ܡ̣ܢ ܟܠ<EOS>ܕܡܸܛܠ ܫܝܼܛܵܐ ܐܲܙܥܲܪ ܢܲܦܫܹܗ ܒܫܸܡ ܗܲܕܸܡܹ̈ܐ<EOS>ܫܩ݂ܲܠ ܠܹܗ ܡ̇ܪܝܵܐ ܥܲܦܪܵܐ ܫܝܼܛܵܐ ܡ̣ܢ ܐܲܕܼܡܬܼܵܐ<EOS>ܘܪܲܟܸܿܒܼ ܠܐܵܕܼܵܡ ܨܲܠܡܵܐ ܡܠܝܼܠܵܐ ܡ̣ܢ ܕܲܚܝܼܚܵܐ<EOS>ܘܲܢܦܲܚ̣ ܒܐܲܦܵܘ̈ܗܝ ܢܫܲܡܬܼܵܐ ܕܚܲܝܹ̈ܐ ܡ̣ܢ ܪܘܼܚ ܦܘܼܡܹܗ<EOS>ܘܲܗܘ̤ܵܐ ܐܵܕܼܵܡ ܠܲܢܦܸܫ ܚܲܝܵܐ ܡ̇ܐܢܵܐ ܡܠܝܼܠܵܐ<EOS>ܠܹܗ ܒܲܠܚܘܿܕܼܵܘܗܝ ܕܠܵܐ ܒܼܲܪ̄ܬܼ ܙܵܘܓܵܐ ܪܲܟܸܿܒܼ ܥܲܒܼܕܹܿܗ<EOS>ܟܲܕܼ ܡܲܠܸܦ ܠܹܗ ܕܲܒܼܟܼܠ ܡܸܕܹܿܡ ܚܕܲܬܼ ܬܼܘܩܵܢܹܗ<EOS>ܘܫܲܡܠܝܼ ܘܓܲܡ̣ܪܹܗ ܠܡܵܐܢܵܐ ܡܠܝܼܠܵܐ ܕܨܲܡܹܗ ܚܲܝܵܐ<EOS>ܘܠܲܝܬܿ ܒܲܪ ܦܸܚܡܵܐ ܕܕܼܵܡܹ̇ܐ ܠܐܵܕܼܵܡ ܕܢܸܬܼܩܲܝܲܐ ܒܹܗ<EOS>ܐܲܪܡܝܼ ܫܸܠܝܵܐ ܕܫܸܢܬܼܵܐ ܘܲܛܒ݂ܲܥ ܐܵܕܼܵܡ ܫܲܒܼܪܵܐ<EOS>ܘܲܢܣܲܒܼ݂ ܐܸܠܥܵܐ ܡ̣ܢ ܗܲܕܵܡܘ̈ܗܝ ܘܬܲܩܸܢ ܠܐܲܢ̄ܬܿܬܼܵܐ<EOS>ܠܹܗ ܡܲܠܝܼ ܠܹܗ ܗܲܕܼܵܐ ܦܲܓܼܪܹܗ ܐܲܝܟ ܩܲܕܼܡ̇ܝܵܐ<EOS>ܘܡ̣ܢ ܗܵܘ̇ ܕܝܼܠܹܗ ܪܲܟܸܿܒܼ ܦܲܓܼܪܵܐ ܕܕܼܵܡܹ̇ܐ ܠܕܼܝܼܠܹܗ<EOS>ܗܘ̤ܵܐ ܒܲܪܢܵܫܵܐ ܕܕܵܡܹ̇ܐ ܠܐ̄ܢܵܫܵܐ ܡ̣ܢ ܒܲܪܢܵܫܵܐ<EOS>ܘܫܲܡܠܝܼ ܘܲܗܘ̤ܵܐ ܦܲܓܼܪܵܐ ܘܢܲܦܫܵܐ ܒܲܕܼܡܘܼܬܼ ܐܵܕܼܵܡ<EOS>ܕܡܸܟ ܛܲܒܿܝܼܥܵܐ ܘܠܵܐ ܐܲܪܓܸܿܫ ܗ̄ܘ̣ܵܐ ܒܚܘܼܠܵܟ ܦܲܓܼܪܹܗ<EOS>ܘܢܵܕܼ ܡ̣ܢ ܫܸܢܬܹܗ ܘܲܚ̣ܙܵܐ ܐ̄ܢܵܫܵܐ ܕܕܼܵܡܹ̇ܐ ܠܦܲܓܼܪܹܗ <EOS>ܪܟܲܙ̣ ܓܸܠܝܵܢܵܐ ܒܪܘܼܚ ܒܵܪܘܿܝܵܐ ܒܟܸܢܵܪ ܢܲܦܫܹܗ<EOS>ܘܡܲܠܸܠ ܦܘܼܡܹܗ ܩܵܠܹ̈ܐ ܚܲܕܼܬܹ̈ܐ ܕܢܒܼܝܼܘܼܬܼܵܐ<EOS>ܗܵܢܵܐ ܙܲܒܼܢܵܐ ܓܲܪܡ̇ܐ ܐܝܼܬܹܝܗ̇ ܡ̣ܢ ܗܲܕܵܡܲܝ̈<EOS>ܒܫܹܡܝ ܬܸܬܼܟܲܢܸܐ ܐܲܢ̄ܬܲܬܼ ܓܲܒܼܪܵܐ ܡܩܲܝܡܲܬܼ ܥܘܼܡܪܵܐ<EOS>ܩ̣ܪܵܗ̇ ܬܘܼܒܼ ܒܲܫܡܵܐ ܕܡܸܬܼܕܲܩ ܒܹܗ ܫܸܡ ܣܘܼܥܪܵܢܵܐ<EOS>ܘܚܵܘܝܼ ܕܐܝܼܬܹܝܗ̇ ܐܸܡ̇ܐܐ ܕܚܲܝܹ̈ܐ ܝܵܠܕܲܬܼ ܚܲܝܹ̈ܐ<EOS>ܟܲܢܸܫ ܨܹܐܕܼܵܘܗܝ ܟܠ ܓܸܢܣܵܢܝܼ̈ܢ ܕܲܗܘ̤ܵܘ ܒܐܲܪܥܵܐ<EOS>ܕܢܲܪܡܸܐ ܥܠܲܝܗܘܿܢ ܛܲܒܼܥܵܐ ܕܡܸܠܬܹܗ ܕܢܸܗܘܘܿܢ ܕܝܼܠܹܗ<EOS>ܟܲܢܒܿ ܐܸܢܘܿܢ ܒܲܡܫܵܗܲܝ̈ܗܘܿܢ ܐܲܟܼܡܵܐ ܕܲܣܦ݂ܲܩ<EOS>ܘܝܼܠܸܦ ܚܲܝܠܵܐ ܕܫܲܥܒܸܿܕܼ ܠܹܗ ܟܠ ܐܲܝܟ ܕܲܠܡܵܪܵܐ<EOS>ܒܐܲܬܼܪܵܐ ܫܝܼܛܵܐ ܬܲܩܸܢ ܐܸܢܘܿܢ ܠܥܲܦܪ̈ܵܢܵܝܹܐ<EOS>ܘܟܸܢ ܣܵܡ̣ ܐܸܢܘܿܢ ܒܐܲܬܼܪܵܐ ܕܲܥܕܹܢ ܕܲܦܠܸܐ ܘܲܪܓܼܝܼܓܼ<EOS>ܥܲܠ̣ܘ ܝܵܪ̈ܵܘܿܬܹܐ ܠܓܼܵܘ ܦܲܪܕܲܝܣܵܐ ܘܐܸܚܲܕܼܘ ܢܘܼܡܹܐ<EOS>ܘܐܲܟܼܬܸܿܒܼ ܠܗܘܿܢ ܫܛܵܪ ܡ̇ܪܘܼܬܹܗ ܒܝܲܕܼ ܦܘܼܩܕܵܢܵܐ<EOS>ܝܲܗ̣̄ܒܼ ܒܐܝܼܕܲܝ̈ܗܘܿܢ ܫܘܼܠܛܵܢ ܦܹܐܪܹ̈ܐ ܪ̈ܓܼܝܼܓܹܐ ܕܲܥܕܹܢ<EOS>ܘܲܟܼܠܵܐ ܐܸܢܘܿܢ ܡ̣ܢ ܐܝܼܠܵܢܵܐ ܕܡ̇ܘܠܸܕܼ ܡ̇ܘܬܵܐ<EOS>ܩܪ̣ܵܐ ܠܲܡ ܠܐܵܕܼܵܡ ܨܲܠܡܹܗ ܘܣܵܡ̣ ܠܹܗ ܬܚܘܼܡ̇ܐ<EOS>ܕܠܵܐ ܢܸܬܼܩܲܪܲܒܼ ܢܸܣܲܒܼ ܦܹܐܪܵܐ ܩܢܸܐ ܝܼܕܲܥܬܼܵܐ<EOS>ܠܵܐ ܠܲܡ ܬܹܐܟܼܘܿܠ ܡ̣ܢ ܐܝܼܠܵܢܵܐ ܕܡ̇ܘܬܵܐ ܡ̇ܘܠܸܕܼ<EOS>ܛܲܪ ܦܘܼܩܕܵܢܵܐ ܕܝܵܗܹ̇ܒܼ ܐ̄ܢܵܐ ܠܵܟ ܦܹܐܪܵܐ ܕܚܲܝܹ̈ܐ<EOS>ܬܪܹܝܢ ܐܝܼܠܵܢܹ̈ܐ ܣܵܡ̣ ܒܵܪܘܿܝܵܐ ܠܒܼܘܼܚܪܵܐ ܨܲܠܡܹܗ<EOS>ܘܲܒܼܪܵܐ ܐܸܢܘܿܢ ܐܝܼܠܵܢ ܚܲܝܹ̈ܐ ܘܐܝܼܠܵܢ ܡ̇ܘܬܵܐ<EOS>ܬܪܹܝܢ ܬܘܼܩܵܢܹ̈ܐ ܐܲܝܟ ܕܲܒܼܐ̄ܪܵܙܵܐ ܣܵܡ̣ ܒܐܝܼܠܵܢܹ̈ܐ<EOS>ܥܘܡܪܵܐ ܕܐܲܪܥܵܐ ܘܡܲܠܟܿܘܼܬܼ ܪܵܘܡ̇ܐ ܒܗܘܿܢ ܒܲܕܸܿܩ ܠܲܢ<EOS>ܗܘ̤ܵܐ ܦܘܼܩܕܵܢܵܐ ܐܲܝܟ ܫܲܠܝܼܛܵܐ ܕܢܸܛܲܪ ܐܸܢܘܿܢ<EOS>ܕܕܲܠܡܵܐ ܢܲܡܪܲܚ ܐܵܕܼܵܡ ܫܲܒܼܪܵܐ ܥܲܠ ܦܹܐܪ̈ܲܝܗܘܿܢ<EOS>ܓܠ̣ܵܐ ܘܒܲܕܸܿܩ ܠܹܗ ܐܲܝܟ ܕܲܒܼܐ̈̄ܪܵܙܵܐ ܒܝܲܕܼ ܦܘܼܩܕܵܢܵܐ<EOS>ܕܚܲܝܹ̈ܐ ܚܲܕܼܬܹ̈ܐ ܝܵܗܹ̇ܒܼ ܐ̄ܢܵܐ ܠܵܟ ܐܸܢ ܠܵܐ ܬܸܚܛܵܐ<EOS>ܘܟܲܕܼ ܝܵ̇ܕܲܥ ܠܹܗ ܕܡܸܚܛܵܐ ܚܵܛܹ̇ܐ ܐܲܝܟ ܚܲܝܛܵܐ<EOS>ܒܝܲܕܼ ܦܘܼܩܕܵܢܵܐ ܨܒܼܵܐ ܕܢܲܢܲܣܹܝܗܝ ܐܲܝܟ ܠܵܐ ܝܵ̇ܕܲܥ<EOS>ܘܟܲܕܼ ܝܵ̇ܕܲܥ ܗ̄ܘ̣ܵܐ ܕܡ̇ܝܘܿܬܼܘܼܬܼܵܐ ܣܵܡ̣ ܒܲܟܼܝܵܢܹܗ<EOS>ܒܥܸܠܲܬܼ ܦܹܐܪܵܐ ܨܒܼܵܐ ܕܲܢܕܲܚܸܠ ܠܲܕܼܒܼܵܬܲܪܟܸܿܢ<EOS>ܒܝܲܕܼ ܦܘܼܩܕܵܢܵܐ ܕܥܲܠ ܐܝܼܠܵܢܵܐ ܕܕܼܵܝܗܝ ܠܲܦܫܝܼܛܵܐ<EOS>ܘܐܲܝܬܿܝܼ ܠܓܸܠܝܵܐ ܦܵܪܘܿܫܘܼܬܹܗ ܒܝܲܕܼ ܢܸܣܝܵܢܵܐ<EOS>ܗܘ̤ܵܐ ܦܘܼܩܕܵܢܵܐ ܒܲܕܼܡܘܼܬܼ ܟܘܼܪܵܐ ܠܒܼܘܼܚܪܵܢ ܐ̄ܢܵܫܵܐ<EOS>ܘܪܸܓܲܬܼ ܦܹܐܪܵܐ ܒܲܕܼܡܘܼܬܼ ܪܸܬܼܚܵܐ ܠܥܸܠ ܡ̣ܢ ܕܲܗܒܼܵܐ<EOS>ܢܦܲܚ̣ ܒܹܗ ܐܵܐܲܪ ܕܪܸܓܲܬܼ ܦܹܐܪܵܐ ܒܕܲܗܒܹܗ ܕܐܵܕܼܵܡ<EOS>ܘܐܲܣܓܿܝܼ ܡܲܪ̣̱ܩܹܗ ܒܢܘܼܪܵܐ ܕܐܘܼܟܼܠܹܗ ܘܚܵܘܝܼ ܫܘܼܦܪܹܗ<EOS>ܕܲܗܒܼܵܐ ܛܵܒܼܵܐ ܒܪ̣ܵܝܗܝ ܠܐܵܕܼܵܡ ܡܲܬܼܩܸܢ ܟܠܵܐ<EOS>ܘܟܲܣܝܼ ܫܘܼܦܪܹܗ ܒܠܵܐ ܝܼܕܲܥܬܼܵܐ ܐܲܝܟ ܬܲܚܦܝܼܬܼܵܐ<EOS>ܒܝܲܕܼ ܦܘܼܩܕܵܢܵܐ ܐܲܝܟ ܕܲܒܼܟܼܘܼܪܵܐ ܐܲܥܸܠ ܢܲܣܕܹ̱̣݂ܿܗ<EOS>ܘܲܒܼܢܸܣܝܵܢܵܐ ܡ̣ܪܲܩ ܨܵܐܘܼܬܹܗ ܘܚܵܘܝܼ ܫܘܼܦܪܹܗ<EOS>ܐ̄ܪܵܙܵܢܵܐܝܿܬܼ ܦܲܩܸܕܼ ܐܸܢܘܿܢ ܠܲܕܼܒܹܝܬܼ ܐܵܕܼܵܡ<EOS>ܕܠܵܐ ܢܨܘܼܬܼܘܼܢܵܝܗܝ ܟܸܢܫܲܝ̈ ܪܵܘܡ̇ܐ ܠܩܵܠ ܦܘܼܩܕܵܢܵܐ<EOS>ܒܲܝܢܲܝ ܟܲܣܝܵܐ ܠܦܲܓܼܪ̈ܵܢܵܝܹܐ ܗܘ̤ܵܐ ܗܵܢ ܐ̄ܪܵܙܵܐ<EOS>ܘܠܵܐ ܫܵܘܬܸܿܦ ܒܵܗ̇ ܒܬܸܢܘܲܝ ܕܐܵܕܼܵܡ ܠܲܫܡܲܝܵܢܹ̈ܐ<EOS>ܠܵܐ ܫܡܝܼܥ ܗ̄ܘ̣ܵܐ ܠܹܗ ܠܪܹܫܵܐ ܕܐܵܐܲܪ ܗܵܢ ܦܘܼܩܵܕܵܢܵܐ<EOS>ܘܠܵܐ ܝܵ̇ܕܲܥ ܗ̄ܘ̣ܵܐ ܕܡܸܛܠ ܡ̇ܢܵܐ ܟܠܹܝܢ ܡ̣ܢ ܦܹܐܪܵܐ<EOS>ܚܣܵܡܵܐ ܕܲܠܚܵܗ̇ ܠܫܲܦܝܼܘܼܬܼ ܢܲܦܫܹܗ ܘܲܚ̣ܫܸܟ ܡܸܢܫܹܠܝ<EOS>ܕܲܚܙ̣ܵܝܗܝ ܠܐܵܕܼܵܡ ܕܲܥܒܼܝܼܕܼ ܡ̇ܪܵܐ ܥܲܠ ܟܠ ܕܲܗܘ̤ܵܐ<EOS>ܛܢܵܢܵܐ ܫܲܓܼܪܹܗ ܫܲܓܼܪܹܗ̇ ܠܐܵܟܹ̇ܠܩܲܪܨܵܐ ܒܲܕܼܡܘܼܬܼ ܢܘܼܪܵܐ<EOS>ܕܡܸܛܠܡܵܢܵܐ ܥܒܼܝܼܕܼ ܥܲܦܪܵܐ ܡܲܠܟܵܐ ܒܐܲܪܥܵܐ<EOS>ܠܵܐ ܣܸܦܩܲܬ̤ ܠܒܲܪ ܕܲܚܝܼܚܵܐ ܕܲܩܪ̣ܵܝܗܝ ܨܲܠܡܹܗ<EOS>ܐܸܠܵܐ ܕܫܲܥܒܸܿܕܼ ܪܵܘܡ̇ܐ ܘܥܘܼܡܩܵܐ ܬܚܹܝܬܼ ܫܘܠܛܵܢܹܗ<EOS>ܠܵܐ ܟܲܕܿܘܼ ܠܹܗ ܠܥܲܦܪܧܵܐ ܕܐܲܪܥܵܐ ܕܓܲܒܼܠܹܗ ܒܐܘܼܕܼܵܘ̈ܗܝ<EOS>ܐܸܠܵܐ ܕܐܲܪܡܝܼ ܢܝܼܪܵܐ ܕܥܲܡܠܹܗ ܥܲܠ ܪ̈ܘܼܚܵܢܹܐ<EOS>ܠܝܼ ܪܘܼܚܵܢܵܐ ܩܢܸܐ ܫܘܼܠܛܵܢܵܐ ܒܬܸܓܼܡܹ̈ܐ ܕܐܲܟܼܘܵܬܼܝ<EOS>ܐܵܦܠܵܐ ܒܡܸܠܬܼܵܐ ܨܒܼܵܐ ܕܲܢܒܲܕܸܿܩ ܥܲܠ ܬܘܼܩܵܢܲܢ<EOS>ܗܵܢܵܐ ܫܝܼܛܵܐ ܥܲܦܪܵܐ ܕܐܲܪܥܵܐ ܒܲܪ ܕܲܚܝܼܚܵܐ<EOS>ܒܡܸܠܟܵܐ ܪܲܒܵܐ ܘܲܒܼܚܘܼܫܵܒܼܵܐ ܨܲܒܸܿܬܼ ܓܲܒܼܠܹܗ<EOS>ܩ̣ܪܵܝܗܝ ܬܘܼܒܼ ܨܲܠܡܹܗ ܟܲܕܼ ܡ̇ܘܪܸܒܼ ܠܹܗ ܐܲܝܟ ܕܲܠܡܵܪܵܐ<EOS>ܘܲܟܼܕܲܢ ܐܸܢܘܿܢ ܠܲܡܫܲܝܵܢܹ̈ܐ ܒܦܘܼܠܚܵܢ ܚܲܝܵܘ̈ܗܝ<EOS>ܕܐܸܩܪܘܿܒܼ ܨܹܐܕܼܵܘܗܝ ܒܸܠܥܵܕܼ ܓܘܼܫܡܵܐ ܠܵܐ ܚܵܙܹ̇ܐ ܠܝܼ<EOS>ܕܐܸܩܪܘܿܒܼ ܨܹܐܕܼܵܘܗܝ ܕܠܵܐ ܪܘܼܟܵܒܼܵܐ ܠܵܐ ܥܵܢܹ̇ܐ ܠܝܼ<EOS>ܠܵܐ ܫܲܠܝܼܛ ܗ̄ܘ̣ܵܐ ܗܵܘ̇ ܚܲܣܵܡܵܐ ܒܫܘܼܪܵܝ ܙܲܒܼܢܹ̈ܐ<EOS>ܢܫܲܚܠܸܦ ܝܵܬܹܗ ܘܢܲܛܥܸܐ ܠܐ̄ܢܵܫܵܐ ܒܝܲܕܼ ܕܸܡ̈ܘܵܬܼܵܐ<EOS>ܚܸܘܝܵܐ ܓܒܼܵܐ ܠܹܗ ܕܲܢܟܲܣܸܐ ܒܹܗ ܡܲܪܝܼܪܘܼܬܹܗ<EOS>ܘܐܲܝܟ ܟܸܢܵܪܵܐ ܒܡܸܢܲܝ̈ ܒܸܣܪܵܐ ܙܡ݂ܲܪ ܙܹܐܦܵܢܵܐ<EOS>ܢܲܓܼܕܹܿܗ ܠܚܸܘܝܵܐ ܩܢܸܐ ܪܘܼܟܵܒܼܵܐ ܠܘܵܬܼ ܒܲܪ̄ܬܼ ܐ̄ܢܵܫܵܐ<EOS>ܕܡ̇ܐ ܕܲܚܙܵܬܹ̈ ܕܒܸܣܪܵܢܵܝܵܐ ܗ̄ܘ̣ ܬܩܲܒܸܿܠ ܡܸܠܟܹܿܗ<EOS>ܙܡ݂ܲܪ ܙܹܐܦܵܢܵܐ ܒܐܲܒܿܘܼܬܼ ܒܸܣܪܵܐ ܩܵܠܹ̈ܐ ܢܟܼܝܼܠܹ̈ܐ<EOS>ܕܡܸܛܠܡܵܢܵܐ ܟܠܹܝܬܿܘܿܢ ܘܲܫܠܹܝܢ ܡ̣ܢ ܡܹܐܟܼܘܼܠܬܵܐ<EOS>ܕܲܠܡܵܐ ܬܚܘܼܡ̇ܐ ܣܵܡ̣ ܒܵܪܘܿܝܵܐ ܥܲܠ ܐܝܼܠܵܢܹ̈ܐ<EOS>ܕܠܵܐ ܬܸܬܼܒܲܣܡܘܼܢ ܡ̣ܢ ܦܹܐܪ̈ܲܝܗܘܿܢ ܐܲܝܟ ܚܲܝ̈ܘܵܬܼܵܐ<EOS>ܠܥܸܙܲܬ̤ ܚܵܘܵܐ ܒܩܵܠܵܐ ܓܫܝܼܡܵܐ ܥܲܡ ܒܸܣܪܵܢܵܐ<EOS>ܕܫܲܠܝܼܛ ܗ̄ܘ̣ ܠܲܢ ܥܲܠ ܒܘܼܣܵܡܵܐ ܕܟܼܠܗܘܿܢ ܦܹܐܪܹ̈ܐ<EOS>ܡ̣ܢ ܚܲܕܼ ܒܲܠܞܚܘܿܕܼ ܬܲܚܸܡ ܘܲܟܼܠ̣ܵܢ ܕܡ̇ܘܬܵܐ ܡ̇ܘܠܸܕܼ<EOS>ܘܲܕܼܠܵܐ ܢܡܘܼܬܼ ܠܲܡ ܡܸܛܠܗܵܕܹܐ ܟܠ̣ܵܢ ܡ̣ܢ ܦܹܐܪ̈ܵܘܗܝ<EOS>ܥܸܠܬܹܗ ܕܡ̇ܘܬܵܐ ܕܲܡܟܲܣܲܝ ܗ̄ܘ̣ܵܐ ܡ̣ܢ ܪ̈ܘܼܚܵܢܹܐ<EOS>ܘܲܚܕܼܝܼ ܢܟܼܝܼܠܵܐ ܕܐܸܫܟܲܚ ܐܲܬܼܪܵܐ ܕܢܲܪܡܸܐ ܙܹܐܦܹܗ<EOS>ܦܲܠܚ̣ܵܗ̇ ܠܐܲܪܥܵܐ ܕܫܸܡܥܵܐ ܕܐܸܢܹ̈ܐ ܕܐܸܠܥܵܐ ܪܦܝܼܬܼܵܐ<EOS>ܘܐܲܡܝܼ ܙܲܪܥܹܗ ܐܵܟܹ̇ܠܩܲܨܵܐ ܒܓܼܵܘ ܬܲܪܥܝܼܬܼܵܗ̇<EOS>ܠܵܘ ܣܲܡ ܡ̇ܘܬܵܐ ܟܣܸܐ ܒܐܝܼܠܵܢܵܐ ܚܸܘܝܵܐ ܬܲܪܓܸܿܡ<EOS>ܥܲܝܢܹ̈ܐ ܕܢܘܼܗܪܵܐ ܝܵܗܹ̇ܒܼ ܦܹܐܪܵܐ ܠܕܼܵܐܟܹ̇ܠ ܡܸܢܹܗ<EOS>ܚܲܝܠܵܐ ܪܲܒܵܐ ܩܢܸܐ ܐܝܼܠܵܢܵܐ ܒܝܲܕܼ ܡܹܐܟܼܘܼܠܬܹܿܗ<EOS>ܘܲܡܨܸܐ ܡܫܲܚܠܸܦ ܘܥܵܒܹ̇ܕܼ ܐ̄ܢܵܫܵܐ ܐܲܝܟ ܐܲܠܵܗܹ̈ܐ<EOS>ܢܸܒܼܥܵܐ ܪܲܒܵܐ ܕܐܲܠܵܗܘܼܬܼܵܐ ܟܣܸܐ ܒܐܝܼܠܵܢܵܐ<EOS>ܘܐܸܢ ܫܵ̄̇ܬܹ̇ܝܢ ܐ̄ܢܬܿܘܿܢ ܡ̣ܢ ܚܲܠܝܘܼܬܹܗ ܩܢ̣ܲܝܬܿܘܿܢ ܕܲܪܓܼܵܐ<EOS>ܘܡܸܛܠܗܵܕܹܐ ܟܠ̣ܵܟܼܘܿܢ ܡܸܢܹܗ ܕܠܵܐ ܬܕܲܡܘܿܢ ܠܹܗ<EOS>ܕܕܲܠܡܵܐ ܬܸܡܛܘܿܢ ܠܪܵܘܡ̇ܐ ܪܲܒܵܐ ܕܐܲܠܵܗܘܼܬܹܗ<EOS>ܡܸܚܣܲܡ ܚܵܣܹ̇ܡ ܕܠܵܐ ܬܸܗܘܘܿܢ ܠܹܗ ܒܢܲܝ̈ ܝܼܵܬܿܘܼܬܼܵܐ<EOS>ܘܠܵܐ ܬܸܬܼܟܵܢܘܿܢ ܒܲܫܡܵܐ ܪܲܒܵܐ ܕܐܲܠܵܗܘܼܬܹܗ<EOS>ܒܪܘܿܒܼܘ ܨܹܝܕܼ ܦܹܐܪܵܐ ܘܐܲܟܼܘܿܠܘ ܡܸܢܹܗ ܘܲܚܙܵܘ ܢܘܼܗܪܵܐ<EOS>ܘܗܵܐ ܩܵܢܹ̇ܝܢ ܐ̄ܢܬܿܘܿܢ ܚܹܝܠ ܚܵܟܼ̈ܡܵܬܼܵܐ ܐܲܝܟ ܐܲܠܵܗܹ̈ܐ<EOS>ܚܙܵܬ̤ ܠܲܡ ܐܲܢ̄ܬܿܬܼܵܐ ܕܲܪܓܼܝܼܓܼ ܦܹܐܪܵܐ ܘܦܲܐܝܵܐ ܚܙܵܬܹܗ<EOS>ܘܢܸܣܒܲܬ̤ ܘܐܸܟܼܠܲܬ̤ ܘܟܸܢ ܝܸܗ̄ܒܲܬ̤ ܠܹܗ ܠܒܲܥܠܵܗ̇ ܘܐܸܟܲܠ̣<EOS>ܗܝ̤ ܩܲܕܼܡ̇ܝܑܬܼ ܫܸܡܥܲܬ̤ ܡܸܠܟܵܐ ܘܩܸܛܦܲܬ̤ ܦܹܐܪܵܐ<EOS>ܘܣܲܪܗܸܒܼ ܦܘܼܡ̇ܗ̇ ܥܲܠ ܡܹܐܟܼܘܼܠܬܵܐ ܕܬܸܗܘܸܐ ܐܲܠܵܗ<EOS>ܒܐܘܼܟܼܠܵܐ ܕܦܹܐܪܵܐ ܨܒܼܵܬ̤ ܕܬܸܚܛܘܿܦ ܠܵܗ̇ ܫܸܡ ܐܲܠܵܗܵܐ<EOS>ܘܬܸܣܲܒܼ ܕܲܪܓܼܵܐ ܠܥܸܵܠ ܡ̣ܢ ܒܲܥܠܵܗ̇ ܘܬܸܗܘܸܐ ܪܹܫܵܐ<EOS>ܒܪܸܓܲܬܼ ܐܘܼܟܼܠܵܐ ܣܒ݂ܲܪܘ ܡ̇ܝܘܿܬܹ̈ܐ ܕܲܠܥܸܠ ܡ̇ܛܹ̇ܝܢ<EOS>ܘܬܲܚܬܿܝܼ ܐܸܢܘܿܢ ܥܒܼܵܕܼ ܦܘܼܩܕܵܢܵܐ ܠܥܘܼܡܩܵܐ ܕܲܫܝܘܼܠ<EOS>ܒܐܘܼܟܼܠܹܗ ܕܦܹܐܪܵܐ ܩܢ̣ܵܘ ܒܘܼܝܵܢܵܐ ܥܲܦܪ̈ܵܢܵܝܹܐ<EOS>ܘܚܵܪ̣ܘ ܘܐܸܬܼܢܲܟܲܦܘ ܡ̣ܢ ܓܲܠܝܘܼܬܼܵܐ ܕܗܲܕܵܡܲܝ̈ܗܘܿܢ<EOS>ܗܘ̤ܵܬܼ ܡܹܐܟܼܘܼܠܬܵܐ ܐܲܝܟ ܡܲܚܙܝܼܬܼܵܐ ܠܙܵܘܥܲܝ̈ ܢܲܦܫܵܐ<EOS>ܘܢܲܟܸܿܦ ܗܵܘܢܵܐ ܠܪܸ̈ܓܼܫܹܐ ܕܲܠܒܲܪ ܒܢܲܚ̈ܬܲܝܼ ܛܲܪ̈ܦܹܐ<EOS>ܩ̣ܢܵܘ ܒܘܼܝܵܢܵܐ ܕܦܵܪܘܿܫܘܼܬܼܵܐ ܫܲܒܼܪ̈ܲܝ ܠܸܒܵܐ<EOS>ܘܟܲܣܝܼܘ ܒܸܣܪܵܐ ܥܲܪܛܸܠܵܝܵܐ ܕܗܲܕܸܡܲܝ̈ܗܘܿܢ<EOS>ܡ̣ܢ ܐܝܼܠܵܢܵܐ ܕܐܸܟܲܠ̣ܘ ܡܸܢܹܗ ܥܒ݂ܲܕܼܘ ܬܲܟܼܣܝܼܬܼܵܐ<EOS>ܘܕܲܐܫܠܲܚ ܐܸܢܘܿܢ ܛܲܪ̈ܦܹܐ ܕܡܸܢܹܗ ܟܲܣܝܼܘ ܐܸܢܘܿܢ<EOS>ܠܦܵܢܝܹܗ ܕܝܵܘܡ̇ܐ ܐܸܢܘܿܢ ܩܵܠ ܒܵܪܘܿܝܵܐ<EOS>ܟܲܕܼ ܡܲܫܡܲܥ ܗ̄ܘ̣ܵܐ ܩܵܠ ܗܲܠ̈ܟܼܵܬܼܵܐ ܒܓܼܵܘ ܦܲܪܕܲܝܣܵܐ<EOS>ܐܹܝܘ ܪܘܼܚܵܢܵܐ ܕܐܲܫܡܲܥ ܩܵܠܵܐ ܕܠܵܐ ܗܲܕܵܡܹ̈ܐ<EOS>ܐܹܝܘ ܝܵ̇ܕܲܥ ܟܠ ܕܲܡܫܲܐܸܠ ܠܹܗ ܠܨܲܠܡܹܗ ܐ̄ܢܬܿ<EOS>ܝܵ̇ܕܲܥ ܕܐܲܝܟܵܐ ܗ̄ܘ̣ ܘܲܡܫܲܐܸܠ ܠܹܗ ܟܲܕܼ ܚܵܙܹ̇ܐ ܠܹܗ<EOS>ܡܲܫܡܵܥ ܩܵܠܵܐ ܐܵܦ ܩܵܪܹܐ ܠܹܗ ܕܢܲܦܢܹܝܘܗܝ ܨܹܐܕܼܵܘܗܝ<EOS>ܐܲܝܟܵܐ ܐ̄ܢܬܿ ܐܵܕܼܵܡ ܨܲܠܡܵܐ ܓܲܠܝܵܐ ܡܒܲܕܸܿܩ ܟܲܣܝܘܼܬܼܝ<EOS>ܐܲܝܟܵܐ ܐ̄ܢܬܿ ܝܵܪܬܵܐ ܕܣܵܡ̣ܬܵܟܟ ܡ̇ܪܵܐ ܥܲܠ ܟܠ ܩܸܢܝܵܢܝ<EOS>ܒܝܲܕܼ ܢܸܥ̈ܡܵܬܼܵܐ ܪ̈ܵܥܘܿܡ̇ܬܼܵܐ ܒܥ̣ܵܝܗܝ ܠܐܲܒܿܝܼܕܼܵܐ<EOS>ܘܲܥܦܝܼܦܵܐܝܼܬܼ ܒܩܵܠ ܚܸܢ̈ܓܼܵܬܼܵܐ ܐܵܕܼܵܡ ܐܵܕܼܵܡ<EOS>ܐܲܝܟܵܐ ܐ̄ܢܬܿ ܐܵܕܼܵܡ ܩܥ̣ܵܐ ܒܼܵܘܿܝܵܐ ܠܘܵܬܼ ܥܲܽܦܪܵܢܵܐ<EOS>ܘܦܲܢܝܼ ܥܒܼܝܼܕܼܵܐ ܠܘܵܬܼ ܥܵܒܼܘܿܕܼܵܐ ܩܵܠܵܐ ܚܢܝܼܓܼܵܐ<EOS>ܩܵܠ ܗܲܠ̈ܟܼܵܬܼܵܟ ܫܸܡ̇ܥܹܬܼ ܘܲܛܫܹ̇ܝܬܼ ܡ̣ܢ ܟܘܼܚܵܕܼܵܐ<EOS>ܕܠܵܐ ܬܸܬܼܒܲܩܸܐ ܒܥܲܪܛܸܠܵܝܘܼܬܼܝ ܕܲܡܦܲܪܣܲܝ ܐ̄ܢܵܐ<EOS>ܡܲܢ̣ܘܼ ܐܲܫܠܲܚ ܢܲܚ̈ܬܲܝ ܫܘܼܒܼܚܵܟ ܡܲܠܟܵܐ ܕܐܲܪܥܵܐ<EOS>ܘܡܲܢ̣ܘܼ ܥܲܒܼ݂ܕܵܟ ܥܲܪܛܸܠܵܝܵܐ ܡ̣ܢ ܬܲܟܼܣܝܼܬܼܵܐ<EOS>ܐܸܚܲܕܼ ܥܸܠܬܼܵܐ ܢܲܟܼܦܵܐ ܕܲܒܼܗܸܬܼ ܒܐܸܠܥܵܐ ܕܡܸܢܹܗ<EOS>ܟܲܕܼ ܣܵܒܲ̇ܪ ܗ̄ܘ̣ܵܐ ܕܠܵܐ ܡܸܬܼܚܲܝܲܒܼ ܒܲܓܼܙܵܪ ܕܝܼܢܵܐ<EOS>ܐܲܢ̄ܬܿܬܼܵܐ ܕܝܲܗ̣̄ܒܼܬܿ ܥܲܡܝܼ ܗܝ̤ ܝܸܗ̄ܒܲܬ̤ ܠܝܼ ܦܹܐܪܵܐ ܘܐܸܟܼܠܹ̇ܬܼ<EOS>ܘܐܸܠܘܼܠܵܐ ܗܝ̤ ܠܵܐ ܥܵܒܲ݁ܪ ܗ̄ܘܹ̇ܝܬܼ ܥܲܠ ܦܘܼܩܕܵܢܵܟ<EOS>ܛܲܥܢܹ݂ܗ ܠܐܵܕܼܵܡ ܒܲܡܠܸܐ ܙܲܒܼܢܵܐ ܐܲܝܟ ܕܲܠܫܲܒܼܪܵܐ<EOS>ܘܫܲܐܸܠ ܠܐܲܐ̄ܬܿܬܼܵܐ ܕܡ̇ܢܵܘ̇ ܗܵܢܵܐ ܥܵܘ̣ܠܵܐ ܕܲܥܒ݂ܲܕܿܬܿܝ<EOS>ܘܐܵܦ ܗܝ̤ ܣܵܓܼܬܼܵܗ̇ ܠܥܸܠܬܼܵܐ ܒܚܸܘܝܵܐ ܒܲܕܼܡܘܼܬܼ ܐܵܕܸܵܡ<EOS>ܕܚܸܘܝܵܐ ܡܲܠܟܲܢܝ ܘܐܸܟܼܠܹܬܼ ܦܹܐܪܵܐ ܕܠܵܐ ܡ̣ܢ ܨܸܒܼܷܝܵܢܝ<EOS>ܠܵܐ ܕܹܝܢ ܫܲܐ̣ܠܹܗ ܠܚܸܘܝܵܐ ܕܐܲܛܥܝܼ ܕܲܠܡܵܢ ܐܲܛܥܝܼ<EOS>ܕܠܵܘ ܗܘ̤ ܐܲܛܥܝܼ ܐܸܠܵܐ ܕܡܲܠܸܠ ܗ̄ܘ̣ܵܐ ܒܹܗ<EOS>ܦܣܲܩ̣ ܒܵܪܘܝܵܐ ܕܝܼܢܵܐ ܩܲܫܝܵܐ ܥܲܠ ܣܵܪܘܿܝܵܐ<EOS>ܘܲܦܟ݂ܲܪ ܘܲܫܕܼܵܝܗܝ ܒܹܝܬܼ ܐܲܣܝܼܪܹ̈ܐ ܒܝܲܕܼ ܠܵܘ̈ܛܵܬܼܵܐ<EOS>ܠܝܼܛܵܐ ܬܸܗܘܸܐ ܡ̣ܢ ܟܠ ܕܲܒܼܪܹܝܬܼ ܕܪܵܚܹ̇ܫ ܒܐܲܪܥܵܐ<EOS>ܘܢܸܒܼܟܲܠ ܪܲܗܛܵܐ ܕܩܲܠܝܼܠܘܼܬܼܵܟ ܕܠܵܐ ܬܘܼܒܼ ܬܲܛܥܸܐ<EOS>ܥܲܦܪܵܐ ܫܝܼܛܵܐ ܡ̣ܢ ܓܵܘ ܐܲܪܥܵܐ ܢܸܗܘܸܐ ܐܘܼܟܼܠܵܟ<EOS>ܘܠܵܐ ܬܸܬܒܲܣܲܡ ܡ̣ܢ ܚܲܠܝܘܼܬܼܵܐ ܕܦܹܐܪܥܵܐ<EOS>ܣܵܝܢܠܵܐ ܬܸܗܘܸܐ ܠܐ̄ܢܵܫܵܐ ܕܐܲܛܥܝܼܬܿ ܟܠܗܘܿܢ ܝܵܘܡܲܝ̈ܟ<EOS>ܘܗܸܢܘ̣ܿܢ ܢܸܗܘܘܿܢ ܠܵܟ ܣܵܩܘܿܪܹ̈ܐ ܕܠܵܐ ܬܲܪܥܘܼܬܼܵܐ<EOS>ܢܕܘܼܫܘܼܢ ܪܹܫܵܟ ܘܲܢܩܲܦܚܘܼܢܵܟ ܟܲܕܼ ܙܵܟܹ̇ܝܢ ܠܵܟ<EOS>ܘܐܲܢ̄ܬܿ ܡ̇ܐ ܕܲܚܛܵܘ̣ ܬܸܡܚܸܐ ܐܸܢܘܿܢ ܒܝܲܕܼ ܨܸܢ̈ܥܵܬܼܵܐ<EOS>ܒܲܓܼܙܵܪ ܕܝܼܢܵܐ ܕܚܸܘܝܵܐ ܚܲܝܼܒܼ ܠܐܟܹ̇ܠܩܲܪܨܵܐ<EOS>ܘܲܒܼܠܵܘ̈ܛܵܬܼܵܐ ܕܥܲܠ ܒܸܣܪ̈ܵܢܹܐ ܠܵܛ̣ ܠܲܢܟܼܝܼܠܵܐ<EOS>ܠܵܐ ܨܒܼܵܐ̣ ܕܢܸܓܼܠܸܐ ܥܲܠ ܡܲܠܲܐܟܹ̈ܐ ܒܫܘܼܪܵܝ ܙܲܒܼܢܹ̈ܐ<EOS>ܕܠܵܐ ܬܸܣܓܸܿܐ ܠܵܗ̇ ܛܘܼܥܝܲܝ ܒܐܲܪܥܵܐ ܕܫܸܡ ܐܲܠܵܗܹ̈ܐ<EOS>ܒܗܵܕܹܐ ܬܸܢܘܲܝ ܟܲܣܝܼ ܫܲܪܒܹܿܗ ܕܐܵܟܹ̇ܿܠܩܲܪܨܵܐ<EOS>ܕܠܵܐ ܢܸܣܒܲܪ ܠܹܗ ܕܚܹܝܠ ܟܠ ܡܸܫܟܲܚ ܐܲܝܟ ܒܵܪܘܿܝܵܐ<EOS>ܥܲܡ ܪ̈ܘܼܚܵܢܹܐ ܥܛܝܼܦܲܝ̈ ܢܘܼܗܪܵܐ ܒܪܸܐ ܗ̄ܘ̣ܵܐ ܐܵܦ ܗܘ̤<EOS>ܘܲܡܕܲܝܲܪ ܗ̄ܘ̣ܵܐ ܥܲܡ ܩܲܕܼܝܼܫܹ̈ܐ ܒܐܲܦܲܝ̈ ܪܵܘܡ̇ܐ<EOS>ܪܹܫܵܢܘܼܬܼܵܐ ܕܫܘܼܠܛܵܢ ܐܵܐܲܪ ܩܢܸܐ ܗ̄ܘ̣ܵܐ ܘܲܡܙܲܝܼܥ<EOS>ܘܕܲܚܣ݂ܲܡ ܒܐܵܕܼܵܡ ܢܦܲܓܼ ܡ̣ܢ ܕܲܪܓܹܗ ܒܲܕܼܡܘܼܬܼ ܒܲܪܩܵܐ<EOS>ܘܠܹܗ ܠܵܐܹ̇ܛ ܗ̄ܘ̣ܵܐ ܒܗܵܝ̇ ܕܥܲܠ ܟܲܪܣܵܟ ܬܗܲܠܸܟ ܒܲܐܪܥܵܐ<EOS>ܕܠܵܐ ܬܘܼܒܼ ܣܵܠܹ̇ܩ ܠܐܲܦܲܝ̈ ܪܵܘܡ̇ܐ ܒܩܲܠܝܼܠܘܼܬܹܗ<EOS>ܠܹܗ ܬܘܼܒܼ ܡܲܟܸܿܟ ܘܲܓܼܙܲܪ ܐܘܼܟܼܠܵܐ ܥܲܦܪܵܐ ܫܝܼܛܵܐ<EOS>ܟܲܕܼ ܡܸܬܼܓܲܪܓܼܚ ܒܐܲܦܲܝ̈ ܐܲܪܜܥܵܐ ܒܹܝܬܼ ܥܲܦܪܵܢܹܐ<EOS>ܠܹܗܘ̣ ܟܲܢܝܼ ܣܵܢ̇ܠܵܐ ܕܐ̄ܢܵܫܵܐ ܩܵܛܹ̇ܠ ܐ̄ܢܵܫܵܐ<EOS>ܘܗܘ̤ܝܘܼ ܕܡ̇ܚܹ̇ܐ ܒܥܸܩܒܹܗ ܕܐ̄ܢܵܫܵܐ ܒܥܘܼܩܣܵܐ ܕܥܵܘ̣ܠܵܐ<EOS>ܪܕܼܵܝܗܝ ܠܲܢܟܼܝܼܠܵܐ ܒܢܸܓܼ̈ܕܹܿܐ ܩ̈ܫܲܝܵܐ ܠܦܘܼܬܼ ܣܲܟܼܠܘܼܬܹܗ<EOS>ܕܐܲܪܝܼܡ ܫܲܒܼܛܹܗ ܥܲܠ ܒܲܪ̄ܬܼ ܐ̄ܢܵܫܵܐ ܕܫܸܡܥܲܬ̤ ܡܸܠܟܹܿܗ<EOS>ܒܚܸܒܼܠܹ̈ܐ ܕܝܲܠܕܼܵܐ ܢܲܓܿܕܼܵܗ̇ ܠܚܵܘܵܐ ܕܩܸܛܦܲܬ̤ ܦܹܐܪܵܐ<EOS>ܘܥܲܠ ܕܐܸܬܿܬܿܪܝܼܡܲܬ̤ ܡܲܟܸܿܟ ܪܹܫܵܗ̇ ܬܲܚܬܲܝ ܓܼܒܼܪܵܐ<EOS>ܠܐܵܕܼܵܡ ܨܲܠܡܹܗ ܐ̄ܚܪܵܝܑܬܼ ܠܵܛܹܗ ܒܲܓܼܙܵܪ ܕܝܼܢܵܐ<EOS>ܕܩܲܫܝܘܼܬܼ ܢܸܓܼ̈ܕܹܿܐ ܦܲܟܲܗܘ ܡܸܪܬܹܗ ܒܚܸܘܝܵܐ ܘܚܵܘܵܐ<EOS>ܠܝܼܛܵܐ ܐܲܪܥܵܐ ܡܸܛܠܵܬܼܵܟ ܡܲܠܟܵܐ ܕܐܲܪܥܵܐ<EOS>ܟܘܼ̈ܒܹܿܐ ܬܵܘܥܸܐ ܐܵܦ ܬܸܬܸܿܠ ܠܵܟ ܟܲܕܼ ܬܸܦܠܘܿܚ ܒܵܗ̇<EOS>ܒܕܼܘܼܥܬܵܐ ܕܐܲܦܲܝ̈ܟ ܬܹܐܟܼܘܿܠ ܠܲܚܡܵܐ ܟܲܕܼ ܡܸܫܬܿܚܩܲܬܿ<EOS>ܘܲܢܫܘܼܛܘܼܢܵܟ ܐܵܦ ܩܸܢܝܵܢܲܝ̈ܟ ܕܫܵܛ̣ܬܿ ܦܘܼܩܕܵܢܲܝ̈<EOS>ܥܲܦܪܵܐ ܐ̄ܢܬܿ ܡ̣ܢ ܕܲܚܝܼܚܵܐ ܘܥܲܦܵܪܵܐ ܬܸܗܘܸܐ<EOS>ܕܲܫܪ݂ܲܝܬܿ ܡܸܠܲܝ̈ ܢܸܫܪܸܐ ܡ̇ܘܬܵܐ ܫܘܼܠܛܵܢ ܚܲܝܲܝ̈ܟ<EOS>ܐܘܿ ܝܵ̇ܕܲܥ ܟܠ ܕܝܵ̇ܕܲܥ ܟܠܵܐ ܥܲܕܼܠܵܐ ܢܸܗܘܸܐ<EOS>ܕܚܵܘܝܼ ܚܸܡܬܹܗ ܒܲܓܼܙܵܪ ܕܝܼܢܹܗ ܐܲܝܟ ܠܵܐ ܝܵ̇ܕܲܥ<EOS>ܒܪ̣̱ܵܝܗܝ ܗ̄ܘ̣ܵܐ ܠܐܵܕܼܵܡ ܡ̣ܢ ܕܲܚܝܼܚܵܐ ܘܲܩܪ̣ܵܝܗܝ ܨܲܠܡܹܗ<EOS>ܘܥܲܒܼ݂ܕܹܿܗ ܠܥܲܦܪܹܗ ܒܲܕܼܡܘܼܬܼ ܥܲܦܪܵܐ ܕܡ̇ܝܘܿܬܘܼܬܼܵܐ<EOS>ܠܗܵܕܹܐ ܣܵܡ̣ܹܗ ܡ̣ܢ ܫܘܼܪܵܝܵܐ ܒܪܘܼܟܵܒܼ ܦܲܓܼܪܹܗ<EOS>ܕܢܸܪܕܸܿܐ ܒܐܘܼܪܚܵܐ ܕܡ̇ܝܘܼܬܼܘܼܬܼܵܐ ܕܢܸܫܐܲܠ ܚܲܝܹ̈ܐ<EOS>ܠܵܐ ܡ̣ܢ ܚܸܡܬܼܵܐ ܓܙܲܪ ܠܵܘ̈ܛܵܬܼܵܐ ܘܟܹܐܒܹ̈ܐ ܕܝܲܠܕܼܵܐ<EOS>ܘܠܵܘ ܒܲܬܼܘܸܵܬܼܵܐ ܐܥܸܠ ܡ̇ܘܬܵܐ ܥܲܠ ܡ̇ܝܘܿܬܹ̈ܐ<EOS>ܟܝܵܢܵܝ̈ܬܼܵܐ ܕܣܵܡ̣ ܒܲܟܼܝܵܢܵܐ ܕܡ̇ܝܘܿܬܘܼܬܼܵܐ<EOS>ܗܦ݂ܲܟ ܣܵܡ̣ ܐܸܢܹܝܢ ܐܲܝܟ ܠܘܼܚܵܡܵܐ ܠܥܘܼܕܼܪܵܢ ܐ̄ܢܵܫܵܐ<EOS>ܝܵ̇ܕܲܥ ܗ̄ܘ̣ܵܐ ܠܹܗ ܠܥܲܦܪܹܗ ܕܐܵܕܼܵܡ ܥܲܕܼܠܵܐ ܢܸܗܘܸܐ<EOS>ܕܡ̇ܘܬܵܐ ܫܵܪܹܐ ܘܲܡܒܲܛܸܠ ܠܹܗ ܠܪܘܼܟܵܒܼ ܦܲܓܼܪܹܗ<EOS>ܓܼܠܝܵܐ ܗ̄ܘ̣ܵܬܼ ܠܹܗ ܕܡܸܚܟܵܐ ܚܵܛܹ̇ܐ ܒܪܸܓܲܬܼ ܦܹܐܪܵܐ<EOS>ܘܝܵ̇ܕܲܥ ܗ̄ܘ̣ܵܐ ܠܹܗ ܠܝܲܨܪܵܐ ܒܝܼܫܵܐ ܕܦܵܪܘܿܫܘܼܬܹܗ<EOS>ܒܝܲܕܼ ܢܸܣܝܵܢܵܐ ܨܒܼܵܐ̣ ܕܲܢܚܲܟܸܡ ܠܲܡܠܝܼܠܘܼܬܹܗ<EOS>ܕܠܵܐ ܬܸܗܘܸܐ ܠܵܗ̇ ܦܵܪܘܿܫܘܼܬܹܗ ܕܠܵܐ ܕܘܼܪܵܫܵܐ<EOS>ܦܘܼܪ̈ܣܹܐ ܪܲܟܸܿܒܼ ܒܝܲܕܸ ܦܘܼܩܕܵܢܵܐ ܕܢܹܐܠܲܦ ܐܵܕܼܵܡ<EOS>ܕܙܵܕܹܩ ܗ̄ܘ̣ܵܐ ܠܹܗ ܕܢܸܛܲܪ ܛܲܟܼܣܵܐ ܕܦܘܼܩܪܵܢ ܡ̇ܪܹܗ<EOS>ܒܝܲܕܼ ܐܝܼܠܵܢܵܐ ܓܠ̣ܵܐ ܬܲܚܦܝܼܬܼܵܐ ܕܦܵܪܘܿܫܘܼܬܹܗ<EOS>ܘܒܼܐܘܼܟܼܠܹܗ ܕܦܹܐܪܵܐ ܚܵܘܝܼ ܚܲܝܠܵܐ ܕܲܡܠܝܼܠܘܼܬܹܗ<EOS>ܠܵܘ ܐܝܼܠܵܢܵܐ ܩܢܸܐ ܗ̄ܘ̣ܵܐ ܚܲܝܠܵܐ ܕܦܵܪܘܿܫܘܼܬܼܵܐ<EOS>ܘܠܵܘ ܫܲܬܿܝܼܩܵܐ ܥܒ݂ܲܕܼ ܠܲܡܠܝܼܠܵܐ ܕܢܸܕܲܥ ܗܵܠܹܝܢ<EOS>ܠܵܘ ܒܐܝܼܠܵܢܵܐ ܟܣܸܐܐ ܗ̄ܘ̣ܵܐ ܡ̇ܘܬܵܐ ܕܫܲܥܒܸܿܕܼ ܠܐܵܕܼܵܡ<EOS>ܘܠܵܘ ܦܘܼܩܕܵܢܵܐ ܥܒ݂ܲܕܼ ܚܲܛܵܝܹ̈ܐ ܠܲܕܼܒܼܵܬܼܪܟܸܿܢ<EOS>ܪܘܼܟܵܒܼ ܦܲܓܼܪܹܗ ܕܐܵܕܼܵܡ ܩܲܥܹ̇ܐ ܕܡ̇ܝܘܿܬܼܵܐ ܗ̄ܘ̣ܵܐ<EOS>ܐܵܦ ܚܲܒܼܪܘܼܬܼܵܐ ܕܚܵܘܵܐ ܕܲܗܘ̤ܵܬܼ ܡܲܠܝܲܬܼ ܚܲܫܹ̈ܐ ܗ̄ܝܼ<EOS>ܥܵܠܡܵܐ ܟܠܹܗ ܡ̣ܢ ܬܘܼܩܵܢܵܘ̈ܗܝ ܠܗܵܕܹܐ ܣܵܗܹ̇ܕܼ<EOS>ܘܦܹܐܪܹ̈ܐ ܘܙܲܪ̈ܥܹܐ ܠܩܘܼܝܵܡ ܙܲܪ̈ܥܹܐ ܓܡ̇ܝܘܿܬܼܘܼܬܼܵܐ<EOS>ܩ̣ܪܵܝܗܝ ܠܐܝܼܠܵܢܵܐ ܩܢܸܐ ܝܼܕܲܥܬܼܵܐ ܠܵܘ ܒܲܟܼܝܵܢܹܗ<EOS>ܐܸܠܵܐ ܕܢܸܒܼܩܸܐ ܚܸܟܼܡܲܬܼ ܐܵܕܼܵܡ ܒܥܸܠܲܬܼ ܦܹܐܪܹܗ<EOS>ܩܪ̣ܵܝܗܝ ܠܲܐ̄̇ܚܪܹܢܵܐ ܝܵܗܹ̇ܒܼ ܚܲܝܹ̈ܐ ܠܵ ܡ̣ܢ ܕܝܼܠܹܗ<EOS>ܐܸܠܵܐ ܕܨܵܪܹܗ ܒܐ̄ܪܵܙ ܡܲܠܟܿܘܼܬܼܵܐ ܡܲܠܝܲܬܼ ܚܲܝܹ̈ܐ<EOS>ܒܝܲܕܼ ܐܸܣܲܪ ܒܹܗ ܓܙܵܪ̈ܲܝ ܕܝܼܢܵܐ ܡܠܹܝܢ ܠܘܼܚܵܡܹ̈ܐ<EOS>ܘܠܲܐ̄ܚܪܹܝܢ ܝܲܗ̣̄ܒܹܿܗ ܪܲܗܒܼܘܿܢ ܚܲܝܹ̈ܐ ܠܲܦܫܝܼܛܘܼܬܼܵܐ<EOS>ܠܵܐ ܣܵܦܹ̇ܩ ܗ̄ܘ̣ܵܐ ܐܵܕܼܵܡ ܫܲܒܼܪܵܐ ܠܲܚܼܡܝܼܪܘܼܬܼܵܐ<EOS>ܘܠܵܐ ܡܸܫܟܲܚ ܗ̄ܘ̣ܵܐܐ ܠܲܡܨܵܬܼ ܫܸܡܥܵܐ ܕܡܲܠܟܿܘܼܬܼ ܪܵܘܡ̇ܐ<EOS>ܒܡܚܝܼ̈ܠܵܬܼܵܐ ܐܲܝܟ ܕܲܒܼܚܲܠܒܼܵܐ ܩܢ݂ܵܐ ܕܘܼܪܵܫܵܐ<EOS>ܘܟܸܢ ܒܲܕܸܿܩ ܠܹܗ ܒܝܲܕܼ ܐܝܼܠܵܢܵܐ ܬܪܹܝܢ ܬܘܼܩܵܢܹ̈ܐ<EOS>ܠܥܘܼܡܪܵܐ ܕܐܲܪܥܵܐ ܡ̣ܬܲܠ ܒܐܝܼܠܵܢܵܐ ܡ̇ܘܠܸܕܼ<EOS>ܘܒܼܐܝܼܠܵܢ ܚܲܝܹ̈ܐ ܨܵܪ ܬܘܼܩܵܢܵܐ ܕܡܲܠܟܿܘܼܬ ܪܵܘܡ̇ܐ<EOS>ܡ̣ܠܲܟ ܦܲܪܕܲܝܣܵܐ ܐܲܝܟ ܦܘܼܪܥܵܢܵܐ ܠܥܲܡܠܹ̈ܐ ܕܲܬܼܢܵܢ<EOS>ܘܲܢܛ݂ܲܪ ܦܹܐܪ̈ܵܘܗܝ ܒܲܙܝܼܪܘܼܬܼܵܐ ܕܩܵܠ ܦܘܼܩܕܼܵܢܵܘ̈ܗܝ<EOS>ܫܒܼܝܼܚ ܗ̄ܘ̣ܵܐ ܢܸܒܼܥܹܗ ܕܡܲܫܩܸܐ ܪܸܕܼܝܹܗ ܠܐܲܪܒܲܥܦܸܢ̈ܝܵܢ<EOS>ܘܐܲܝܟ ܣܝܼܠܘܿܢܵܐ ܒܝܲܡܵܐ ܥܵܒܲ݁ܪ ܟܲܕܼ ܠܵܐ ܚܵܠܹ̇ܛ<EOS>ܐܹܝܘ ܦܘܼܩܵܕܵܢܵܐܬ ܕܢܵܛܲ݁ܪ ܡܲܝ̈ܵܐ ܐܲܝܟ ܕܲܒܼܡܵܐܢܵܐ<EOS>ܘܠܵܐ ܚܵܠܹ̇ܛ ܠܹܗ ܠܢܸܒܼܥܵܐ ܕܲܥܕܹܢ ܒܩܸܒܼܝܵܐ ܪܲܒܵܐ<EOS>ܐܹܝܘ ܫܲܪܝܘܼܬܼܵܐ ܕܡܲܝ̈ܵܐ ܕܦܵܣ̇ܩܝܼܢ ܡܲܝ̈ܵܐ<EOS>ܘܟܲܕܼ ܚܲܕܼ ܐܸܢܘܿܢ ܗܘ̤ܵܘ ܢܘܼܟܼܪ̈ܵܝܵܐ ܡܲܝ̈ܵܐ ܠܡܲܝܵ̈ܐ<EOS>ܠܵܘ ܒܲܟܼܝܵܢܵܐ ܩܢܸܐ ܫܘܼܠܛܵܢܵܐ ܢܸܒܼܥܵܐ ܕܲܥܕܹܢ<EOS>ܚܹܝܠ ܒܵܪܘܿܝܵܐ ܗ̄ܘ̣ ܕܢܵܛܲܪ ܡܲܝ̈ܵܐ ܒܡܲܝܵ̈ܐ ܪ̈ܦܲܝܵܐ<EOS>ܗܵܘ̇ ܕܲܒܼܪ݂ܵܐ ܟܠ ܡ̣ܢ ܠܵܐ ܡܸܕܸܿܡ ܒܚܹܝܠ ܪܲܒܿܘܼܬܹܗ<EOS>ܪܡ݂ܲܙ ܠܲܪ̈ܦܲܝܵܐ ܕܠܵܐ ܢܸܬܼܚܲܠܛܘܼܢ ܥܲܡ ܚܲܒܼܪ̈ܲܝܗܘܿܢ<EOS>ܠܚܲܝܠܹܗ ܐܵܘܪܸܒܼ ܐܵܦ ܒܲܪ ܥܲܡܪܲܡ ܕܲܬܼܢ̣ܵܐ ܐܸܢܹܝܢ<EOS>ܕܲܦܫܝܼ̈ܩܵܢ ܠܹܗ ܐܵܦ ܥܲܣ̈ܩܵܬܼܵܐ ܠܚܹܝܠ ܨܸܒܼܝܵܢܹܗ<EOS>ܒܗܵܕܹܐ ܬܸܢܘܲܝ ܦܲܠܸܓܼ ܐܸܢܘܿܢ ܠܡܲܝ̈ܵܐ ܕܲܥܕܸܢ<EOS>ܕܢܗܘܘܿܢ ܣܵܗ̇ܕܿܝܼܢ ܥܲܠ ܪܲܒܿܘܼܬܹܗ ܕܚܹܝܠ ܟܠ ܡܸܫܟܲܚ<EOS>ܐܲܝܟ ܟܵܪ̈ܘܿܙܹܐ ܫܲܕܲܪ ܐܸܢܘܿܢ ܠܐܲܪܒܲܥ ܦܸܢ̈ܝܵܢ<EOS>ܕܢܸܗܘܘܿܢ ܩܵܥܹ̇ܝܢ ܟܲܕܼ ܫܲܬܿܝܼܩܝܼܢ ܥܲܠ ܪܲܒܿܘܼܬܹܗ<EOS>ܒܗܸܢܕܿܘܿ ܡܲܟܼܪܸܙ ܦܝܼܫܘܿܢ ܪܲܒܵܐ ܚܹܝܠ ܒܼܵܘܿܝܵܐ<EOS>ܘܲܒܼܒܹܪ̈ܘܿܠܹܐ ܘܡܲܪ̈ܓܵܢܝܵܬܼܵܐ ܡܲܥܬܲܪ ܠܐܲܪܥܵܐ<EOS>ܥܲܡ ܟܘܼܫܵܝܹ̈ܐ ܠܥܸ݂ܙ ܗ̄ܘ̣ܵܐ ܓܝܼܚܘܿܢ ܒܩܵܠܵܐ ܕܫܸܦܥܵܘ̈ܗܝ<EOS>ܘܟܲܕܼ ܫܲܬܿܝܼܩ ܗ̄ܘ̣ ܡܪܝܼܡ ܠܲܟܼܝܵܢܹܗ ܘܡܲܫܩܸܐ ܠܐܲܪܥܵܐ<EOS>ܕܸܩܠܲܬܼ ܩܵܥܹ̇ܐ ܐܲܝܟ ܫܝܼܦܘܿܪܵܐ ܠܐܵܬܼܘܿܪ̈ܵܝܹܐ<EOS>ܕܗܵܐ ܒܵܪܘܿܝܵܐ ܒܓܼܵܘ ܫܲܬܿܝܼܩܹ̈ܐ ܫܡܲܥܘ ܡܲܠܵܠܹ̈ܐ<EOS>ܦܪܵܬܼ ܐܲܝܟ ܪܲܥܡܵܐ ܡܲܫܡܲܥ ܩܵܠܹܗ ܒܪܸܕܼܝܹܗ ܪܲܒܵܐ<EOS>ܘܐܲܝܟ ܫܝܼܦܘܿܪܵܐ ܡܥܝܼܪ ܥܲܠ̈ܠܵܬܼܵܐ ܒܩܵܠ ܫܵܩܘܼܬܹܗ<EOS>ܠܵܘ ܪܲܒܿܘܼܬܼܵܐ ܕܢܲܗܪ̈ܵܘܵܬܼܵܐ ܩܲܠܸܣ ܡܘܼܫܹܐ<EOS>ܠܚܹܝܠ ܒܵܪܘܿܝܵܐ ܐܵܘܪܸܒܼ ܕܲܡܨܸܐ ܚܹܝܠ ܟܠ ܡܸܕܲܡ<EOS>ܘܟܲܕܼ ܨܸܒܼܝܵܢܹܗ ܐܝܼܬܼܵܘܗܝ ܓܲܙܹܗ ܘܥܘܼܬܼܪܵܐ ܪܸܡܙܹܗ<EOS>ܬܲܗܝܼ ܐܸܢܘܿܢ ܠܲܥܒܼܵܕܼ̇ ܐܝܼܕܼܵܘ̈ܗܝ ܐܲܝܟ ܚܲܣܝܼܪܵܐ<EOS>ܠܸܫܬܵܐ ܝܵܘܡܝܼ̈ܢ ܐܲܬܼܩܸܢ ܟܠܵܐ ܡܲܬܼܩܸܢ ܟܠܵܐ<EOS>ܘܒܲܫܒܼܝܼܥܵܝܵܐ ܢܵܚ̣ ܡ̣ܢ ܥܲܡܠܹܗ ܗܵܘ̇ ܓܵܡܲ݁ܪ ܟܠ<EOS>ܠܵܐ ܥܲܣܩܵܐ ܗ̄ܘ̣ܵܬܼ ܠܪܲܒܿܘܼܬܼ ܚܲܝܠܹܗ ܕܗܵܘ̇ ܕܲܒܼܪ̣ܵܐ ܟܠ<EOS>ܕܲܒܼܚܲܕܼ ܪܸܡܙܵܐ ܢܨܲܒܸܿܕܼ ܢܸܥܒܸܿܕܼ ܟܠܡܵܐ ܕܲܗܘ̤ܵܐ<EOS>ܠܸܫܬܵܐ ܝܵܘܡܝܼ̈ܢ ܬܘܼܩܵܢܵܘ̈ܗ ܠܵܐ ܚܲܣܝܼܪܵܐ<EOS>ܕܢܲܠܸܦ ܚܲܝܠܹܗ ܠܪ̈ܘܼܚܵܢܵܝܹܐ ܕܗܘ̤ ܬܲܩܸܢ ܟܠ<EOS>ܠܗܘܿܢ ܡܲܠܸܦ ܗ̄ܘ̣ܵܐ ܟܲܕܼ ܒܵܪܹܐ ܗ̄ܘ̣ܵܐ ܢܘܼܗܪܵܐ ܦܲܐܝܵܐ<EOS>ܕܡ̣ܢ ܠܵܐ ܡܸܕܸܿܡ ܡܨܸܐ ܒܼܵܘܿܝܵܐ ܠܡܸܥܒܲܕܼ ܡܸܕܸܿܡ<EOS>ܘܲܠܗܘܿܢ ܡ̇ܘܕܲܥ ܐܸܣܦܹܝܪ ܫܸܡܫܵܐ ܘܬܼܘܼܩܵܢ ܣܲܗܪܵܐ<EOS>ܕܐܵܦ ܡ̣ܢ ܡܸܕܸܿܡ ܡܨܸܐ ܕܲܢܫܲܚܠܸܦ ܘܢܸܗܒܸܿܕܼ ܡܸܕܸܿܡ<EOS>ܩܥ̣ܵܘ ܣܸܕܼܪ̈ܲܝܗܘܿܢ ܟܲܕܼ ܚܵܙܹ̇ܝܢ ܗ̄ܘ̣ܵܘ ܬܲܗܪܵܐ ܪܲܒܵܐ<EOS>ܕܥܲܡ ܦܘܼܩܪܵܢܵܐ ܗܘ̤ܵܐ ܣܘܼܥܪܵܢܵܐ ܐܸܫܬܵܘܚܲܪ<EOS>ܝ̄ܠܸܦܘ ܗ̄ܘ̣ܵܘ ܚܲܝܠܵܐ ܕܒܼܵܪܘܿܝܘܼܬܼܵܐ ܒܝܲܕܼ ܬܘܼܩܵܢܵܘ̈ܗܝ<EOS>ܘܗܘ̤ ܒܲܠܚܘܿܕܼܵܘܗܝ ܗܲܝܡܸܢܘ ܕܐܝܼܬܼܵܘܗܝ ܕܠܵܐ ܫܘܼܪܵܝܵܐ<EOS>ܒܪܸܡܙܵܐ ܕܝܼܠܹܗ ܩܢ̣ܵܘ ܫܘܼܠܛܵܢܵܐ ܠܡܸܣܥܲܪ ܟܠܵܐ<EOS>ܘܩܵܡ̣ܘ ܟܸܢܫܲܝ̈ܗܘܿܢ ܥܲܠ ܣܘܼܥܪ݁ܵܢܹܐ ܕܐܲܪ̈ܥܵܢܵܝܹܐ<EOS>ܠܗܘܿܢ ܐܲܓܼܥܸܠ ܗ̄ܘ̣ܵܐ ܥܘܼܬܪܵܐ ܪܲܒܵܐ ܐܲܝܟ ܫܲܪܝܼܪܹ̈ܐ<EOS>ܘܲܥܒ݂ܲܕܼ ܐܸܢܘܿܢ ܐܲܦܸܛܪ̈ܘܿܦܹܐ ܕܡ̇ܝܘܿܬܼܘܼܬܼܵܐ<EOS>ܩܢ̣ܵܘ ܫܘܼܠܛܵܢܵܐ ܪܘܼܚܵܢܵܝܵܐ ܥܲܠ ܟܠ ܕܲܗܘ̤ܵܐ<EOS>ܘܚܲܝܸܠ ܐܲܢܘܿܢ ܪܸܡܙܵܐ ܕܚܲܝܠܹܗ ܠܘܵܬܼ ܬܸܫܒܿܘܿܚܬܵܐ<EOS>ܠܐܵܟ̇ܠܩܲܪܨܵܐ ܥܲܒܼ݂ܕܹܿܗ ܪܹܫܵܐ ܕܲܡܙܝܼܥ ܠܐܵܐܲܪ<EOS>ܘܐܲܝܟ ܪܲܒܿ ܚܲܝܠܵܐ ܐܲܫܠܸܡ ܒܐܝܼܕܹܗ ܠܲܟܼܢܵܘܵܬܹ̈ܐ<EOS>ܚܘܼܬܼܪܵܐ ܚܲܛܦܹܗ ܒܝܲܕܼ ܫܘܼܠܛܵܢܹܗ ܠܗܵܘ̇ ܡ̇ܪܘܿܕܼܵܐ<EOS>ܘܥܲܠ ܒܼܵܘܿܝܵܐ ܨܒܼܵܐ ܕܢܸܫܬܲܥܠܸܐ ܒܪܵܡܘܼܬܼ ܠܸܒܹܿܗ<EOS>ܘܲܕܼܠܵܐ ܐܸܫܟܲܚ ܕܢܲܒܼܐܸܫ ܒܝܼܫܵܐ ܠܚܹܝܠ ܐܝܼܬܼܘܼܬܼܵܐ<EOS>ܨܒܼ݂ܵܐ ܕܲܢܨܲܚܸܐ ܨܠܸܡ ܒܵܪܘܿܝܵܐ ܚܠܵܦ ܒܵܪܘܿܝܵܐ<EOS>ܒܨܲܥܪܹܗ ܕܐܵܕܼܵܡ ܣܥ̣ܵܐ ܡ̇ܪܘܿܕܼܵܐ ܥܲܠ ܒܵܪܘܿܝܵܐ<EOS>ܟܲܕܼ ܣܵܒܲ݁ܪ ܗ̄ܘ̣ܵܐ ܕܡܲܒܼܐܸܫ ܗ̄ܘ̣ܵܐ ܠܹܗ ܠܲܨܠܸܡ ܨܲܠܡܹܗ<EOS>ܐܲܛܥܝܼ ܠܐܵܕܼܵܡ ܒܪܸܓܲܬܼ ܦܹܐܪܵܐ ܕܢܹܐܟܼܘܿܠ ܘܲܢܡܘܼܬܼ<EOS>ܕܡ̇ܐ ܕܡ̣ܝܼܬܼ ܐܵܕܼܵܡ ܢܥܝܼܡ ܠܐܲܠܵܗܵܐ ܒܡܵܘܬܹܿܗ ܕܐܵܕܼܵܡ<EOS>ܒܡܵܘܬܹܿܗ ܕܐܵܕܼܵܡ ܣܒ݂ܲܪ ܡ̇ܪܘܿܕܼܵܐ ܕܚܵܛܹ̇ܦ ܗ̄ܘ̣ܵܐ ܠܹܗ<EOS>ܫܡܵܐ ܝܲܩܝܼܪܵܐ ܕܫܸܡ ܐܝܼܬܼܘܼܬܼܵܐ ܕܐܲܠܵܗ ܟܠܵܐ<EOS>ܒܥ̣ܵܐ ܡ̇ܪܘܿܕܼܵܐ ܕܢܸܣܲܒܼ ܕܲܪܚܼܵܐ ܒܛܘܼܥܝܲܝ ܕܐܵܕܼܵܡ<EOS>ܘܣܲܚ̣ܦܹܗ ܪܸܡܙܵܐ ܒܲܕܼܡܘܼܬܼ ܒܲܪܩܵܐ ܡ̣ܢ ܫܘܼܠܛܵܢܹܗ<EOS>ܢܦ݂ܲܠ ܚܲܣܵܡܵܐ ܡ̣ܢ ܪܲܒܿܘܼܬܹܗ ܘܲܫܠܲܚ̣ ܫܘܼܒܼܚܹܗ<EOS>ܘܟܲܕܼ ܣܵܒܲ݁ܪ ܗ̄ܘ̣ܵܐ ܕܡܸܬܼܒܲܝܲܐ ܗ̄ܘ̣ܵܐ ܣܓܼܝܼ ܠܹܗ ܟܹܐܒܹܗ<EOS>ܒܲܓܼܙܵܪ ܕܝܼܢܵܐ ܕܩܲܒܸܿܠ ܐܵܕܼܵܡ ܣܒ݂ܲܪ ܡ̇ܪܘܿܕܵܐ<EOS>ܕܗܵܐ ܡ̣ܢ ܟܲܕܿܘܼ ܫܵܪܹ̇ܐ ܡ̇ܘܬܵܐ ܠܪܘܼܟܵܒܼ ܦܲܓܼܪܹܗ<EOS>ܠܵܐ ܓܹܝܪ ܣܸܠܩܲܬ̤ ܪܸܓܼܬܼ ܒܝܼܫܵܐ ܐܲܝܟ ܨܒܼܝܵܢܹܗ<EOS>ܘܠܵܐ ܡ̣ܝܼܬܼ ܐܵܕܼܵܡ ܒܐܘܼܟܼܠܹܗ ܕܦܹܐܪܵܐ ܐܲܟܼܡܵܐ ܕܲܣܒ݂ܲܪ<EOS>ܡ̣ܬܲܚ ܓܹܝܪ ܚܲܝܵܘ̈ܗܝ ܬܫܲܥܡܠܵܐ ܘܝܲܬܿܝܼܪ ܒܵܬܲܪ ܙܲܒܼܢܵܐ<EOS>ܘܐܲܪܕܲܝܼ ܦܲܓܼܪܹܗ ܢܸܒܼܥܵܐ ܕܚܲܝܹ̈ܐ ܠܩܘܼܝܵܡ ܓܸܡܣܹܗ<EOS>ܪܕܼܵܝܗܝ ܠܘܼܚܵܡܵܐ ܒܲܓܼܙܵܪ ܕܝܼܢܵܐ ܐܲܝܟ ܕܲܠܫܲܒܼܪܵܐ<EOS>ܘܲܒܼܠܘܼܚܵܡܵܐ ܣܢ̣ܵܗ̇ ܠܲܚܛܝܼܬܼܵܐ ܥܸܠܲܬܼ ܡ̇ܘܬܹܿܗ<EOS>ܠܵܘ ܚܲܪ̈ܬܼܵܬܼܵܐ ܩܢ̣ܵܘ ܡ̇ܝܘܿܬܹ̈ܐ ܒܲܓܼܙܵܪ ܕܝܼܢܲܐ<EOS>ܒܹܗ ܒܲܟܼܝܵܢܵܐ ܣܵܡ̣ ܒܵܪܘܿܝܵܐ ܗܵܠܹܝܢ ܕܲܓܼܕܲܫ<EOS>ܪܲܒܵܐ ܗܘ̤ܵܐ ܠܹܗ ܦܘܼܩܕܵܢ ܡ̇ܪܹܗ ܘܚܲܟܸܿܡ ܢܲܦܫܹܗ<EOS>ܘܲܒܼܪܸܥܝܵܢܹܗ ܟ̣ܬܲܒܼ ܐܵܬܼ̈ܘܵܬܼܵܐ ܚܠܵܦ ܠܘܼܚܵܡܵܐ<EOS>ܣܢ̣ܵܗ̇ ܠܲܚܛܝܼܬܼܵܐ ܕܲܗܘ̤ܸܵܬܼ ܥܸܠܬܵܐ ܠܡܵܝܘܿܬܼܘܼܬܼܵܐ<EOS>ܘܲܩܢ݂ܵܐ ܚܘܼܒܵܐ ܠܘܵܬܼ ܒܵܪܘܿܝܵܐ ܕܲܪܕܼܵܝܗܝ ܘܲܩܢ̣ܵܝܗܝ<EOS>ܩܲܕܿܝܼ̈ܡܵܢ ܗ̣̄ܘܲܝ̈ ܗܵܠܹܝܢ ܕܐܵܕܼܵܡ ܠܘܵܬܼ ܒܵܪܘܿܝܵܐ<EOS>ܘܠܵܘ ܒܲܬܼܘܵܬܼܵܐ ܐܲܥܸܠ ܡ̇ܘܬܵܐ ܕܠܵܐ ܒܨܸܒܼܝܵܢܹܗ<EOS>ܠܥܘܼܕܼܪܵܢ ܐܵܕܼܵܡ ܡܲܠܸܠ ܐܸܢܹܝܢ ܐܲܝܟ ܚܲܕ̈ܬܼܵܬܼܵܐ<EOS>ܕܲܒܼܢܸܣܝܵܢܵܐ ܢܹܐܠܲܦ ܐܵܕܼܵܡ ܨܸܒܼܝܵܢ ܡ̇ܪܹܗ<EOS>ܟܠܗܹܝܢ ܕܲܗ̤ܘܲܝ̈ ܒܲܕܹܿܡ ܒܐܵܕܼܵܡ ܐܲܝܟ ܨܼܒܼܝܵܢܹܗ<EOS>ܘܲܒܼܪܘܼܟܵܒܹܗ ܐܸܣܲܪ ܚܘܼܒܵܐ ܕܟܼܠܡܵܐ ܕܲܗܘ̤ܵܐ<EOS>ܚܲܝܵܒܼ ܐܵܕܼܵܡ ܥܲܠ ܟܠ ܕܲܗܘ̤ܵܐ ܠܡܸܦܪܲܥ ܫܘܼܒܼܚܵܐ<EOS>ܠܗܵܘ̇ ܒܵܪܘܿܝܵܐ ܕܚܵܘܝܼ ܚܘܼܒܹܿܗ ܠܘܵܬܼ ܬܘܼܩܵܢܵܘ̈ܗܝ<EOS>