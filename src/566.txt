ܒܰܪ ܩܳܠܶܗ<EOS>ܒܰܫ̈ܢܰܝ ܡܰܠܟܰܐ ܗܰܘ ܕܰܩܪܰܐܽܘܗܝ<EOS>ܒܰܫܡܳܐ ܕܨܶܡܚܳܐ ܕܢܰܚ ܗܘܳܐ ܡܳܪܰܢ<EOS>ܒܶܝܬ ܥܶܒܪ̈ܳܝܶܐ ܘܐܰܡܠܶܟܘ ܘܐܶܬܰܘ<EOS>ܨܶܡܚܳܐ ܘܕܶܢܚܳܐ ܡܰܠܟܳܐ ܒܐܰܪܥܳܐ<EOS>ܘܰܒܪܳܐ ܒܪܰܘܡܳܐ ܒܪܺܝܟ ܫܽܘܠܛܳܢܶܗ<EOS>ܥܽܘܢܳܝܳܐ ܠܳܟ ܬܶܫܒܽܘܚܬܳܐ ܕܰܒܗܳܢ ܥܺܐܕܳܐ ܐܰܦܨܰܚܬ ܥܰܠ ܟܽܠ<EOS>ܒܝܰܘܡܰܝ̈ ܡܰܠܟܳܐ ܕܰܟܬܰܒ ܐܢܳܫܳܐ<EOS>ܒܰܟܣܶܦ ܪܺܫܳܐ ܢܚܶܬ ܦܳܪܽܘܩܰܢ<EOS>ܘܰܟܬܰܒ ܐܢܳܫܳܐ ܒܰܣܦܰܪ ܚ̈ܰܝܶܐ<EOS>ܟܬܰܒ ܐܳܦ ܟܰܬܒܽܘܗܝ ܒܪܰܘܡܳܐ ܟܰܬܒܰܢ<EOS>ܒܐܰܪܥܳܐ ܟܰܬܒܽܘܗܝ ܫܽܘܒܚܳܐ ܠܰܫܡܶܗ<EOS>ܐܺܝܠܺܝܕܽܘܬܶܗ ܒܝܰܘ̈ܡܰܝ ܡܰܠܟܳܐ<EOS>ܕܰܫܡܶܗ ܨܶܡܚܳܐ ܡܰܠܟܳܐ ܘܡܰܠܟܳܐ<EOS>ܨܶܡܚܳܐ ܘܕܶܢܚܳܐ ܨܠܺܝܒܶܗ ܛܶܥܢܶܬ<EOS>ܗܿܝ ܡܠܟܘܬܐ ܒܪܝܟ ܕܐܪܝܡܗܿ<EOS>ܫ̈ܢܝܐ ܬܠܬܝܢ ܩܘܝ ܒܐܪܥܐ<EOS>ܡܣܟܢܐܝܬ ܩ̈ܠܐ ܕܫܘܒܚܐ<EOS>ܒܟܠ ܦܘܪ̈ܫܢܝܢ ܢܓܕܘܠ ܐܚ̈ܝ<EOS>ܠܫ̈ܢܝ ܡܪܢ ܠܫ̈ܢܝܢ ܬܠܬܝܢ<EOS>ܟ̈ܠܝܠܝܢ ܬܠܬܝܢ ܒܪܝܟ ܡܘܠܕܗ<EOS>ܒܫܰܢܬܳܐ ܚܕܰܬܳܐ ܡܳܪܰܬ ܓ̈ܰܙܶܐ<EOS>ܘܡܰܠܝܰܬ ܛܽܘ̈ܒܶܐ ܢܰܘܕܽܘܢ ܥܰܡܰܢ<EOS>ܟܪ̈ܽܘܒܶܐ ܕܰܛܥܶܢܘ ܠܰܒܪܳܐ ܒܫܽܘܒܚܳܐ<EOS>ܫܒܰܩ ܬܶܫܒܽܘܚܬܶܗ ܘܠܐܺܝ ܘܐܶܫܟܰܚ<EOS>ܥܶܪܒܳܐ ܕܐܶܒܰܕ ܠܶܗ ܬܰܘܕܺܝܬܳܐ<EOS>ܒܫܰܢܬܳܐ ܕܬܰܪ̈ܬܶܝܢ ܣܪ̈ܳܦܶܐ ܢܶܣܓܽܘܢ<EOS>ܢܰܘܕܽܘܢ ܥܰܡܰܢ ܕܩܰܕܶܫܘ ܠܰܒܪܳܐ<EOS>ܗܦܰܟܘ ܘܰܚܙܰܐܽܘܗܝ ܟܰܕ ܡܶܨܛܰܚܶܐ<EOS>ܒܶܝܬ ܟܳܦܽܘܪ̈ܶܐ ܣܰܝܒܰܪ ܒܶܙܚܳܐ<EOS>ܘܐܰܠܶܦ ܫܽܘܒܚܳܐ ܠܶܗ ܬܶܫܒܽܘܚܬܳܐ<EOS>ܒܫܰܢܬܳܐ ܕܰܬܠܳܬ ܕܒܶܝܬ ܡܺܝܟܳܐܶܝܠ<EOS>ܢܰܘܕܽܘܢ ܥܰܡܰܢ ܕܰܡܫܰܡܫܺܝܢ ܗܘܰܘ<EOS>ܠܰܒܪܳܐ ܒܪܰܘܡܳܐ ܚܙܰܐܽܘܗܝ ܒܐܰܪܥܳܐ<EOS>ܕܰܡܫܰܡܶܫ ܗܘܳܐ ܐܰܫܺܝܓ ܪ̈ܶܓܠܶܐ<EOS>ܡܪܰܩ ܢܰܦܫ̈ܳܬܳܐ ܒܪܺܝܟ ܡܽܘܟܳܟܶܗ<EOS>ܒܫܰܢܬܳܐ ܕܐܰܪܒܰܥ ܬܰܘܕܶܐ ܥܰܡܰܢ<EOS>ܫܡܰܝܳܐ ܕܟܽܠܳܗܿ ܙܥܽܘܪܳܝܳܐ ܗ̱ܝ ܠܰܒܪܳܐ<EOS>ܘܬܶܗܪܰܬ ܕܰܚܙܳܬ ܕܰܓܢܶܐ ܒܥܰܪܣܶܗ<EOS>ܕܙܰܟܳܝ ܫܺܝܛܳܐ ܗܘܳܐ ܡܠܶܐ ܥܰܪܣܳܐ<EOS>ܘܰܡܠܳܐ ܫܡܰܝܳܐ ܠܶܗ ܪܰܒܽܘܬܳܐ<EOS>ܒܫܰܢܬܳܐ ܕܚܰܡܶܫ ܫܶܡܫܳܐ ܕܡܰܘܩܶܕ<EOS>ܠܐܰܪܥܳܐ ܒܗܰܘܦܶܗ ܢܰܘܕܶܐ ܠܫܶܡܫܰܢ<EOS>ܕܐܰܪܟܶܢ ܡܶܬܚܶܗ ܘܐܰܪܶܟ ܥܽܘܙܶܗ<EOS>ܕܰܬܣܰܦܶܩ ܬܶܚܙܶܝܘܗܝ ܥܰܝܢܳܐ ܪܦܺܝܬܳܐ<EOS>ܕܢܰܦܫܳܐ ܟܣܺܝܬܳܐ ܒܪܺܝܟ ܙܰܠܺܝܩܶܗ<EOS>ܒܫܰܢܬܳܐ ܕܫܶܬ ܬܽܘܒ ܬܰܘܕܶܐ ܥܰܡܰܢ<EOS>ܐܳܐܰܪ ܟܽܠܳܗܿ ܕܰܒܪܰܒܽܘܬܳܗܿ<EOS>ܡܶܬܓܰܐܶܐ ܟܽܠ ܚܙܳܬ ܠܡܳܪܳܗܿ<EOS>ܪܰܒܳܐ ܕܰܗܘܳܐ ܥܽܘܠܳܐ ܙܥܽܘܪܳܐ<EOS>ܒܥܽܘܒܳܐ ܙܥܽܘܪܳܐ ܒܪܺܝܟ ܐܺܝܩܳܪܶܗ<EOS>ܒܫܰܢܬܳܐ ܕܰܫܒܰܥ ܥܢ̈ܳܢܶܐ ܘܪ̈ܽܘܚܶܐ<EOS>ܝܰܒܶܒ ܥܰܡܰܢ ܘܪܰܣܶܣ ܛܰܠܳܐ<EOS>ܒܐܰܦܰܝ̈ ܦܰܩ̈ܚܶܐ ܚ̈ܙܰܝ ܕܶܝܢ ܠܰܒܪܳܐ<EOS>ܕܫܰܥܒܶܕ ܙܺܝܘܶܗ ܘܩܰܒܶܠ ܨܰܥܪܳܐ<EOS>ܘܪܽܘܩܳܐ ܛܰܡܐܳܐ ܒܪܺܝܟ ܦܽܘܪܩܳܢܶܗ<EOS>ܐܳܦ ܒܫܰܢܬܳܐ ܬܽܘܒ ܗܳܝ ܕܬܶܡܢܶܐ<EOS>ܒܪܺܝܬܳܐ ܬܫܰܒܰܚ ܕܝܳܢܩܺܝܢ ܦܺܐܪ̈ܶܝܗܿ<EOS>ܡܶܢ ܡܰܒ̈ܽܘܥܶܝܗܿ ܣܶܓܕܰܬ ܕܰܚܙܳܬ<EOS>ܠܰܒܪܳܐ ܒܟܶܢܦܶܐ ܘܐܰܝܢܶܩ ܕܰܟܝܳܐ<EOS>ܚܰܠܒܳܐ ܕܰܟܝܳܐ ܒܪܺܝܟ ܨܶܒܝܳܢܶܗ<EOS>ܒܫܰܢܬܳܐ ܕܰܬܫܰܥ ܐܰܪܥܳܐ ܬܫܰܒܰܚ<EOS>ܕܡܳܐ ܕܐܶܬܪܰܓܺܝ ܥܽܘܒܳܗܿ ܥܰܩܪܳܐ<EOS>ܟܶܢ ܗܽܘ ܡܰܘܠܶܕ ܚܙܳܬ ܠܡܰܪܝܰܡ<EOS>ܐܰܪܥܳܐ ܨܗܺܝܬܳܐ ܕܦܺܐܪܳܐ ܕܝܶܗܒܰܬ<EOS>ܝܰܡܰܐ ܗ̱ܘ ܪܰܒܳܐ ܠܶܗ ܪܽܘܡܪܳܡܳܐ<EOS>ܒܫܰܢܬܳܐ ܕܰܥܣܰܪ ܛܽܘܪܳܐ ܕܣܺܝܢܰܝ<EOS>ܢܫܰܒܰܚ ܕܰܦܫܰܪ ܩܽܘܕܡܰܬ ܡܳܪܶܗ<EOS>ܚܙܳܐ ܕܥܰܠ ܡܳܪܶܗ ܟܺܐܦ̈ܶܐ ܫܩܰܠܘ ܗܘܰܘ<EOS>ܩܰܒܶܠ ܟܺܐܦ̈ܶܐ ܕܥܺܕܬܶܗ ܢܶܒܢܶܐ<EOS>ܠܥܶܠ ܡܶܢ ܟܺܐܦ̈ܶܐ ܒܪܺܝܟ ܒܶܢܝܳܢܶܗ<EOS>ܒܫܰܢܬܳܐ ܕܰܥܣܰܪ ܘܰܚܕܳܐ ܢܰܘܕܶܐ<EOS>ܝܰܡܳܐ ܪܰܒܳܐ ܠܫܽܘܥܠܶܗ ܕܰܒܪܳܐ<EOS>ܗܰܘ ܕܐܰܟܺܝܠܶܗ ܘܰܬܗܰܪ ܕܰܚܙܳܝܗܝ<EOS>ܕܰܢܚܶܬ ܘܰܥܡܰܕ ܒܡ̈ܰܝܳܐ ܙܥܽܘܪ̈ܶܐ<EOS>ܡܪܰܩ ܒܶܪ̈ܝܳܬܳܐ ܒܪܺܝܟ ܢܶܨܚܳܢܶܗ<EOS>ܒܫܰܢܬܳܐ ܕܬܰܪ̈ܬܶܝܢ ܘܰܥܣܰܪ̈ ܢܰܘܕܶܐ<EOS>ܗܰܝܟܰܠ ܩܽܘܕܫܳܐ ܕܰܚܙܳܐ ܠܫܰܒܪܳܐ<EOS>ܟܰܕ ܝܳܬܶܒ ܗܘܳܐ ܒܰܝܢܳܬ ܣܳܒ̈ܶܐ<EOS>ܫܬܶܩܘ ܐܽܘܟܳܡ̈ܶܐ ܕܰܦܥܳܐ ܒܥܺܐܕܶܗ<EOS>ܐܶܡܰܪ ܥܺܐܕܳܐ ܒܪܺܝܟ ܚܽܘܣܳܝܶܗ<EOS>ܒܫܰܢܬܳܐ ܕܰܬܠܳܬ ܘܰܥܣܰܪ̈ ܢܰܘܕܽܘܢ<EOS>ܥܰܡܰܢ ܬܳܓ̈ܶܐ ܡܰܠܟܳܐ ܕܰܢܨܰܚ<EOS>ܐܳܦ ܐܶܬܟܰܠܰܠ ܒܰܟܠܺܝܠ ܟܽܘܒ̈ܶܐ<EOS>ܩܛܰܪ ܠܶܗ ܠܐܳܕܳܡ ܬܳܓܳܐ ܪܰܒܳܐ<EOS>ܥܰܠ ܝܰܡܺܝܢܳܐ ܒܪܺܝܟ ܫܳܠܽܘܚܶܗ<EOS>ܒܫܰܢܬܳܐ ܕܰܥܣܰܪ̈ ܘܐܰܪ̈ܒܰܥ ܢܰܘܕܶܐ<EOS>ܦܶܨܚܳܐ ܕܡܶܨܪ̈ܶܝܢ ܠܦܶܨܚܳܐ ܕܐܶܬܳܐ<EOS>ܘܐܰܦܣܰܚ ܥܰܠ ܟܽܠ ܘܰܚܠܳܦ ܦܶܪܥܽܘܢ<EOS>ܛܰܒܰܥ ܠܶܓܝܽܘܢ ܚܠܳܦ ܦܪ̈ܺܫܶܐ<EOS>ܠܫܺܐܕ̈ܶܐ ܚܰܢܶܩ ܒܪܺܝܟ ܦܽܘܪܥܳܢܶܗ<EOS>ܒܫܰܢܬܳܐ ܕܚܰܡܶܫ ܘܰܥܣܰܪ̈ ܢܰܘܕܶܐ<EOS>ܐܶܡܰܪ ܥܳܢܳܐ ܕܠܰܘ ܐܰܝܟ ܡܽܘܫܶܐ<EOS>ܩܰܛܠܶܗ ܡܳܪܰܢ ܘܰܦܪܰܩ ܒܰܕܡܶܗ<EOS>ܠܰܒܢܰܝ̈ܢܳܫܰܐ ܗ̱ܘ ܪܳܥܶܐ ܟܽܠ<EOS>ܡܺܝܬ ܡܶܛܽܠ ܟܽܠ ܒܪܺܝܟ ܝܳܠܽܘܕܶܗ<EOS>ܒܫܰܢܬܳܐ ܕܰܥܣܰܪ̈ ܘܰܕܫܶܬ ܬܰܘܕܶܐ<EOS>ܚܶܛܬܳܐ ܒܐܪܳܙܳܐ ܠܗܰܘ ܐܰܟܳܪܳܐ<EOS>ܕܰܙܪܰܥ ܦܰܓܪܶܗ ܒܐܰܪܥܳܐ ܥܩܰܪܬܳܐ<EOS>ܕܥܰܠ ܟܽܠ ܟܶܡܰܬ ܫܶܘܚܰܬ ܝܶܗܒܰܬ<EOS>ܠܰܚܡܳܐ ܚܰܕܬܳܐ ܒܪܺܝܟ ܙܰܟܳܝܳܐ<EOS>ܒܫܰܢܬܳܐ ܕܥܶܣܪ̈ܶܐ ܘܰܫܒܰܥ ܬܰܘܕܶܐ<EOS>ܓܦܶܬܳܐ ܠܡܳܪܰܢ ܟܰܪܡܳܐ ܕܩܽܘܫܬܳܐ<EOS>ܗܘܰܝ̈ ܢܰܦܫ̈ܳܬܳܐ ܐܰܝܟ ܢܶܨܒ̈ܳܬܳܐ<EOS>ܫܰܝܶܢ ܟܰܪܡܳܐ ܘܐܰܚܪܶܒ ܟܰܪܡܳܐ<EOS>ܕܝܰܗܒ ܚܰܪ̈ܽܘܒܶܐ ܒܪܺܝܟ ܥܳܩܽܘܪܶܗ<EOS>ܒܫܰܢܬܳܐ ܕܰܥܣܰܪ̈ ܘܰܫܒܰܥ ܬܰܘܕܶܐ<EOS>ܓܦܶܬܳܐ ܕܐܰܟܠܳܗܿ ܚܙܺܝܪܳܐ ܕܥܳܒܳܐ<EOS>ܠܟܰܪܡܳܐ ܕܩܽܘܫܬܳܐ ܕܰܦܠܰܚ ܢܰܦܫܶܗ<EOS>ܘܰܢܛܰܪ ܦܺܐܪܶܗ ܘܩܰܪܶܒ ܦܺܐܪܳܐ<EOS>ܠܡܳܪܶܐ ܟܰܪܡܳܐ ܒܪܺܝܟ ܦܰܠܳܚܶܗ<EOS>ܒܫܰܢܬܳܐ ܕܰܥܣܰܪ̈ ܐܳܦ ܕܰܬܡܳܢܶܐ<EOS>ܢܰܘܕܶܐ ܚܡܺܝܪܳܢ ܠܰܚܡܺܝܪ ܩܽܘܫܬܳܐ<EOS>ܕܰܚܠܶܕ ܘܰܢܓܰܕ ܟܽܠ ܪ̈ܶܥܝܳܢܺܝܢ<EOS>ܘܰܥܒܰܕ ܐܶܢܽܘܢ ܚܰܕ ܪܶܥܝܳܢܳܐ<EOS>ܒܚܰܕ ܝܽܘܠܦܳܢܳܐ ܒܪܺܝܟ ܝܽܘܠܦܳܢܳܟ<EOS>ܒܫܰܢܬܳܐ ܕܰܥܣܰܪ̈ ܘܰܬܫܰܥ ܬܰܘܕܶܐ<EOS>ܡܶܠܚܳܐ ܠܦܰܓܪܳܟ ܥܽܘܠܳܐ ܒܪܺܝܟܳܐ<EOS>ܢܰܦܫܳܐ ܐܺܝܬܶܝܗܿ ܡܶܠܚܶܗ ܕܦܰܓܪܳܐ<EOS>ܘܗܰܝܡܳܢܽܘܬܳܐ ܡܶܠܚܳܐ ܕܢܰܦܫܳܐ<EOS>ܕܒܳܗܿ ܡܶܬܢܰܛܪܳܐ ܒܪܺܝܟ ܢܽܘܛܳܪܳܟ<EOS>ܒܫܰܢܬܳܐ ܕܥܶܣܪ̈ܺܝܢ ܢܰܘܕܶܐ ܥܰܡܰܢ<EOS>ܥܽܘܬܪܳܐ ܕܙܰܒܢܳܐ ܕܐܰܪܫܠܶܘ ܫܰܒܩܽܘܗܝ<EOS>ܐܢܳܫܳܐ ܓܡܺܝܪ̈ܶܐ ܡܶܛܽܠ ܘܳܝܳܐ<EOS>ܘܐܶܬܰܘ ܪܰܚܡܽܘܗܿ ܠܡܶܣܟܺܢܽܘܬܳܐ<EOS>ܡܶܛܽܠ ܛܽܘܒܳܗܿ ܒܪܺܝܟ ܕܰܨܒܳܐ ܒܳܗܿ<EOS>ܒܫܰܢܬܳܐ ܕܥܶܣܪ̈ܺܝܢ ܘܰܚܕܳܐ ܢܰܘܕܽܘܢ<EOS>ܡܰܝ̈ܳܐ ܕܚܰܠܺܝܘ ܒܪܳܐܙܶܗ ܕܰܒܪܳܐ<EOS>ܒܕܶܒܫܶܗ ܕܫܶܡܫܽܘܢ ܥܰܡ̈ܡܶܐ ܡܪܰܘ ܗܘܰܘ<EOS>ܕܰܚܪܶܒ ܐܶܢܽܘܢ ܚܝܰܘ ܒܰܙܩܺܝܦܳܐ<EOS>ܕܰܦܪܰܩ ܐܶܢܽܘܢ ܒܪܺܝܟ ܒܽܘܣܳܡܳܟ<EOS>ܒܫܰܢܬܳܐ ܕܥܶܣܪ̈ܺܝܢ ܘܬܰܪ̈ܬܶܝܢ ܢܰܘܕܶܐ<EOS>ܙܰܝܢܳܐ ܘܣܰܝܦܳܐ ܠܳܐ ܣܦܰܩܘ ܩܰܛܠܽܘܗܝ<EOS>ܠܰܒܥܶܠ ܕܳܪܰܢ ܐܰܢܬ ܗܽܘ ܩܰܛܠܽܘܗܝ<EOS>ܘܐܰܢܬ ܗܽܘ ܩܒܰܥܬܶܗ ܠܐܶܕܢܳܐ ܕܦܰܣܩܳܗܿ<EOS>ܣܰܝܦܶܗ ܕܫܶܡܥܽܘܢ ܒܪܺܝܟ ܚܽܘܠܡܳܢܳܟ<EOS>ܒܫܰܢܬܳܐ ܕܥܶܣܪ̈ܺܝܢ ܘܰܬܠܳܬ ܬܰܘܕܶܐ<EOS>ܐܳܦ ܐܰܬܳܢܳܐ ܕܝܶܗܒܰܬ ܥܺܝܠܳܐ<EOS>ܕܰܥܠܰܘܗܝ ܢܶܪܟܰܒ ܦܳܬܰܚ ܦܽܘܡܳܐ<EOS>ܐܳܦ ܠܰܥܪ̈ܳܕܶܐ ܝܰܠܕܳܗܿ ܕܗܳܓܳܪ<EOS>ܝܰܗܒ ܗܽܘܠܳܠܳܐ ܒܪܺܝܟ ܗܽܘܠܳܠܳܟ<EOS>ܒܫܰܢܬܳܐ ܕܥܶܣܪ̈ܺܝܢ ܘܐܰܪ̈ܒܰܥ ܢܰܘܕܶܐ<EOS>ܥܽܘܬܪܳܐ ܠܰܒܪܳܐ ܬܗܰܪܘ ܗܘܰܘ ܓ̈ܰܙܶܐ<EOS>ܒܡܳܪܶܐ ܓ̈ܰܙܶܐ ܟܰܕ ܡܶܬܪܰܒܶܐ<EOS>ܒܶܝܬ ܡܶܣ̈ܟܺܢܶܐ ܡܰܣܟܶܢ ܢܰܦܫܶܗ<EOS>ܕܰܠܟܽܠ ܢܶܥܬܰܪ ܒܪܺܝܟ ܚܽܘܠܛܳܢܳܟ<EOS>ܒܫܰܢܬܳܐ ܕܥܶܣܪ̈ܺܝܢ ܘܚܰܡܶܫ ܢܰܘܕܶܐ<EOS>ܐܺܝܣܚܳܩ ܠܰܒܪܳܐ ܕܚܣܟܶܗ ܒܛܽܘܪܳܐ<EOS>ܡܶܢ ܣܰܟܺܝܢܳܐ ܘܰܗܘܳܐ ܚܠܳܦܰܘܗܝ<EOS>ܐܶܡܰܪ ܩܶܛܠܳܐ ܦܠܰܛ ܡܳܝܽܘܬܳܐ<EOS>ܘܡܺܝܬ ܡܰܚܶܐ ܟܽܠ ܒܪܺܝܟ ܩܽܘܪܒܳܢܶܗ<EOS>ܒܫܰܢܬܳܐ ܕܥܶܣܪ̈ܺܝܢ ܘܰܕܫܶܬ ܢܰܘܕܶܐ<EOS>ܥܰܡܰܢ ܡܽܘܫܶܐ ܕܰܕܚܶܠ ܘܰܥܪܰܩ<EOS>ܡܶܢ ܩ̈ܳܛܽܘܠܶܐ ܢܰܘܕܶܐ ܠܰܒܪܳܐ<EOS>ܕܗܽܘܝܽܘ ܒܪ̈ܶܓܠܰܘܗܝ ܥܰܠ ܠܳܗܿ ܠܰܫܝܽܘܠ<EOS>ܒܰܙܳܗܿ ܘܰܢܦܰܩ ܒܪܺܝܟ ܢܽܘܚܳܡܳܟ<EOS>ܒܫܰܢܬܳܐ ܕܐܺܝܬܶܝܗܿ ܕܥܶܣܪ̈ܺܝܢ ܘܰܫܒܰܥ<EOS>ܣܢܺܓܪ̈ܶܐ ܡ̈ܠܺܝܠܶܐ ܢܰܘܕܽܘܢ ܠܰܒܪܳܐ<EOS>ܕܠܳܐ ܐܶܫܟܰܚܘ ܠܶܗ ܦܽܘܪܣܳܐ ܠܕܺܝܢܰܢ<EOS>ܕܐܰܝܟܰܢ ܢܶܙܟܶܐ ܫܒܰܩ ܠܰܝܬ ܕܺܝܢܳܐ<EOS>ܘܰܙܟܺܝ ܕܺܝܢܰܢ ܠܶܗ ܩܽܘܠܳܣܳܐ<EOS>ܒܫܰܢܬܳܐ ܕܥܶܣܪ̈ܺܝܢ ܘܰܫܒܰܥ ܢܰܘܕܽܘܢ<EOS>ܟܽܠ ܕܰܝ̈ܳܢܶܐ ܕܰܠܥܰܘ̈ܳܠܶܐ ܩܛܰܠܘ<EOS>ܐܰܝܟ ܟܺܐܢ̈ܶܐ ܢܰܘܕܽܘܢ ܠܰܒܪܳܐ<EOS>ܕܰܚܠܳܦ ܒܺܝ̈ܫܶܐ ܡܺܝܬ ܐܰܝܟ ܛܳܒܳܐ<EOS>ܟܰܕ ܒܰܪ ܟܺܐܢܰܐ ܗ̱ܘ ܒܪ̈ܺܝܟܺܝܢ ܪ̈ܰܚܡܰܘܗܝ<EOS>ܒܫܰܢܬܳܐ ܕܥܶܣܪ̈ܺܝܢ ܐܳܦ ܕܰܬܡܳܢܶܐ<EOS>ܢܰܘܕܽܘܢ ܠܰܒܪܳܐ ܟܽܠ ܓܰܢܒܳܪ̈ܶܐ<EOS>ܕܠܳܐ ܦܪܰܩܽܘܢ ܗܘܰܘ ܡܶܢ ܫܰܒܳܝܳܐ<EOS>ܚܰܕ ܗܽܘ ܣܓܺܝܕܳܐ ܕܰܗܘܳܐ ܢܟܺܝܣܳܐ<EOS>ܐܰܕܪܶܟ ܦܰܪܩܰܢ ܒܪܺܝܟ ܦܽܘܨܳܝܳܟ<EOS>ܒܫܰܢܬܳܐ ܕܥܶܣܪ̈ܺܝܢ ܘܰܬܫܰܥ ܢܰܘܕܶܐ<EOS>ܥܰܡܰܢ ܐܺܝܽܘܒ ܕܰܣܒܰܠ ܚܰܫ̈ܶܐ<EOS>ܡܶܛܽܠ ܢܰܦܫܶܗ ܘܰܣܒܰܠ ܡܳܪܰܢ<EOS>ܡܶܛܠܳܬܰܢ ܪܽܘܩܳܐ ܘܢܶܓ̈ܕܶܐ<EOS>ܟܰܘ̈ܒܶܐ ܘܨ̈ܶܨܶܐ ܒܪܺܝܟ ܗܽܘ ܚܢܳܢܶܗ<EOS>ܒܫܰܢܬܳܐ ܕܐܺܝܬܶܝܗܿ ܗܳܝ ܕܰܬܠܳܬܺܝܢ<EOS>ܢܰܘܕܽܘܢ ܥܰܡܰܢ ܡܺܝ̈ܬܶܐ ܕܰܚܝܰܘ<EOS>ܒܝܰܕ ܡܺܝܬܽܘܬܶܗ ܚ̈ܰܝܶܐ ܕܰܦܢܰܘ<EOS>ܒܰܙܩܺܝܦܽܘܬܶܗ ܘܪܰܘܡܳܐ ܘܥܽܘܡܩܳܐ<EOS>ܕܐܶܫܬܰܝܰܢ ܒܶܗ ܒܶܪܝ ܗܽܘ ܘܐܰܒܽܘܗܝ<EOS>ܫܠܶܡܘ ܡܰܕܪ̈ܳܫܶܐ ܕܒܶܝܬ ܝܰܠܕܶܗ ܕܡܳܪܰܢ<EOS>ܕܣܺܝܡ ܠܡܳܪܝ ܐܰܦܪܶܝܡ ܛܽܘܒܳܢܳܐ<EOS>ܫܽܘܒܚܳܐ ܠܐܰܒܳܐ ܘܠܰܒܪܳܐ ܘܰܠܪܽܘܚܳܐ ܕܩܽܘܕܫܳܐ ܗܳܫܳܐ ܘܰܒܟܽܠܙܒܰܢ<EOS>ܘܰܠܥܳܠܰܡ ܥܳܠܡܺܝܢ ܐܰܡܺܝܢ<EOS>