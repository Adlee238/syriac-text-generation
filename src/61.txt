ܕܚܲܡܫܵܒܿܫܲܒܵܐ ܕܦܸܨܚܵܐ
ܡܐܡܪܐ ܬܫܥܣܝܪܝܐ
ܘܡܸܬܼܐ̱ܡܲܪ ܕܚܲܡܫܵܒܿܫܲܒܵܐ ܕܦܸܨܚܵܐ
ܥܘܼܢܵܝܵܐ
ܡܒܲܛܸܠ ܩܪ̈ܵܒܹܐ ܡ̣ܢ ܣܵܘ̈ܦܹܝܗ̇ ܕܐܲܪܥܵܐ ܒܲܛܸܠ ܡܸܢܲܢ
ܩܪ̈ܵܒܼܵܘܗܝ ܕܲܢܟܼܝܼܠܵܐ ܐܲܚܲܝ̈
ܓܲܢ̄ܒܵܪܵܐ ܢܦ݂ܲܩ ܠܲܩܪܵܒܼܵܐ
ܕܢܲܦܢܹܐ ܫܒܼܝܼܬܹܗ ܡ̣ܢ ܒܝܼܫܵܐ.
ܘܲܠܒܸ݂ܫ ܙܲܝܢܵܐ ܒܸܣܪܵܢܵܐ
ܕܢܸܬܼܟܲܬܲܫ ܥܲܡ ܪܘܼܚܵܢܵܐ .
ܐܲܬܼܠܹܝܛܵܐ ܙܲܝܸܢ ܢܲܦܫܹܗ
ܠܬܲܟܼܬܿܘܼܫܵܐ ܕܥܲܡ ܚܲܣܝܼܢܵܐ.
ܘܣܵܡ̣ ܫܘܼܠܛܵܢܹܗ ܥܲܠ ܟܲܬܼܦܹܗ
ܕܲܢܚܵܘܸܐ ܚܹܝܠ ܪܲܒܿܘܼܬܹܗ .
ܒܪܹܫܵܗ̇ ܕܓܼܵܓܼܘܼܠܬܵܐ ܦܲܬܼܚܹܗ
ܠܒܹܝܬܼ ܐܵܓܼܘܿܢܵܐ ܬܲܟܼܬܿܘܼܫܹܗ.
ܕܡܲܠܲܐܟܹ̈ܐ ܘܐ̄ܢܵܫܵܐ ܢܸܗܘܘܿܢ
ܚܲܙܵܝܹ̈ܐ ܠܐܲܬܼܠܹܝܛܘܼܬܹܗ .
ܒܥܸܠܕܿܒܼܵܒܼܵܐ ܚܙ̣ܵܐ ܘܐܸܬܼܡܲܪܡܲܪ
ܕܐܲܬܼܠܹܝܛܵܐ ܢܚܸ݂ܬܼ ܠܐܵܓܼܘܿܢܵܐ.
ܘܲܒܼܙܲܝܢܵܐ ܕܡܹܐܟܲܠܩܲܪܨܵܐ
ܥܲܬܸܿܕܼ ܢܲܦܫܹܗ ܠܘܵܬܼ ܩܸܛܠܵܐ .
ܒܐܸܣܟܹܿܝܡ ܙܲܝܢܵܐ ܐܸܬܼܚܲܙܲܩ
ܡ̇ܪܘܿܕܼܵܐ ܒܚܲܕܼ ܨܸܢ̈ܥܵܬܼܵܐ.
ܕܠܝܼ ܚܝܵܒܼܝܼܢ ܡ̇ܝ̈ܘܿܬܹܐ
ܥܲܒܼܕܘܼܬܼܵܐ ܐܲܝܟ ܕܲܠܡܵܪܵܐ .
ܒܢܝܼܫܵܐ ܕܢܸܟܼܠܹܗ ܚܵܐܲ݁ܪ ܗ̄ܘ̣ܵܐ
ܐܲܬܼܠܹܝܛܵܐ ܕܙܲܕܿܝܼܩܘܼܬܼܵܐ.
ܟܲܕܼ ܐܵܡܲ݁ܪ ܗ̄ܘ̣ܵܐ ܕܗܵܐ ܐܵܬܹ̇ܐ
ܐܲܪܟܿܘܿܢܵܐ ܕܢܹܐܡܲܪ ܕܝܼܢܵܐ .
ܗܵܫܵܐ ܗ̄ܘ̣ ܠܲܡ ܕܝܼܢܵܐ ܪܲܒܵܐ
ܕܕܼܵܐܹ̇ܢ ܥܲܡܝܼ ܐܵܟܹ̇ܿܠܩܲܪܨܵܐ.
ܘܐܲܝܟ ܟܠܢܵܫ ܬܵܒܲܥ̇ ܒܐܝܼ̈ܕܲܝ
ܥܝܵܪܬܵܐ ܕܡ̇ܘܬܵܐ ܘܕܲܚܛܝܼܬܼܵܐ .
ܐܲܪܟܿܘܿܢܵܐ ܕܥܵܠܡܵܐ ܐܲܙܥܸܩ
ܒܲܒܼ̈ܢܵܬܼ ܩܵܠܹ̈̄ܐ ܕܠܘܼܚܵܡܵܐ.
ܟܲܕܼ ܣܵܒܲ݁ܪ ܗ̄ܘ̣ܵܐ ܕܡܲܪܗܸܒܼ ܠܹܗ
ܠܒܲܪ ܐܵܕܼܵܡ ܒܲܕܼܡܘܼܬܼ ܐܵܕܼܵܡ .
ܠܵܐ ܝܵ̇ܕܼܥܲܬܿ ܕܠܝܼ ܗ̄ܘ̣ ܡܲܫܠܲܡ
ܥܵܠܡܵܐ ܟܠܹܗ ܘܫܘܼܠܛܵܢܹܗ.
ܠܵܐ ܡܦܵܣܲܬܿ ܒܵܗ̇ ܒܓܲܢ̄ܒܵܪܘܼܬܼܝ
ܕܫܲܥܒܸܿܕܬܹܗ ܠܟܼܠܹܗ ܓܸܢܣܵܟ .
ܘܠܝܼ ܦܵܠ̇ܚܝܼܬܿܘܿܢ ܥܲܒܼܕܿܘܼܬܼܵܐ
ܡ̣ܢ ܫܘܼܪܵܝܵܐ ܠܫܘܼܠܵܡܵܐ.
ܠܵܐ ܫܡܝܼܥ ܠܵܟ ܥܲܠ ܬܲܟܼܬܿܘܼܫܵܐ
ܕܥܸܒܼ̇ܕܹܿܬܼ ܒܲܥܕܹܢ ܥܲܡ ܐܵܕܸܿܡ .
ܐܲܝܟܲܢ ܚܸܣܢܹ̇ܬܼ ܘܲܙܟܹܝ̇ܬܹܗ
ܠܨܲܠܡܵܐ ܚܲܝܵܐ ܕܒܼܵܪܘܿܝܵܐ.
ܒܩܵܠܹ̈ܐ ܕܲܡܠܹܝܢ ܣܲܡ ܡ̇ܘܬܵܐ
ܡܕܲܚܸܠ ܗ̄ܘ̣ܵܐ ܠܹܗ ܠܐܲܬܼܠܹܝܛܵܐ .
ܘܠܵܐ ܝܵ̇ܕܲܥ ܗ̄ܘ̣ܵܐ ܕܡܲܗܸܠ ܒܹܗ
ܟܲܕܼ ܓܵܚܹ̇ܟ ܥܲܠ ܨܸܢ̈ܥܵܬܹܗ.
ܒܥܸܠܲܬܼ ܡ̇ܘܬܵܐ ܣܵܒܲܪ ܗ̄ܘ̣ܵܐ
ܕܙܵܟܹ̇ܐ ܠܹܗ ܐܲܝܟ ܕܲܠܟܼܠܢܵܫ .
ܘܠܵܐ ܝܵ̇ܕܲܥ ܗ̄ܘ̣ܵܐ ܕܲܒܼܡܵܘܬܹܿܗ
ܡܲܥܕܹܿܐ ܫܒܼܝܼܬܼܵܐ ܡ̣ܢ ܐܝܼܕܼܵܘ̈ܗܝ.
ܓ̣ܡܲܪ ܨܸܻܒܼܝܵܢܹܗ ܡܲܪܵܚܵܐ
ܘܐܲܢܝܼܚ ܢܲܦܫܹܗ ܒܝܲܕܼ ܡ̇ܘܬܵܐ .
ܘܲܗ̣ܦܲܟ ܡܝܼܬܼܵܐ ܕܥܲܠ ܩܲܝܣܵܐ
ܘܣܲܚܦܹܗ ܘܒܲܛܸܠ ܫܘܼܠܛܵܢܹܗ.
ܡ̣ܝܼܬܼ ܡ̇ܝܘܿܬܼܵܐ ܒܲܟܼܝܵܢܹܗ
ܘܢܲܚܡܹܗ ܚܲܝܠܵܐ ܕܥܵܡܲ݁ܪ ܒܹܗ .
ܘܲܒܼܙܵܟܼܘܼܬܼܵܐ ܕܢܘܼܚܵܡܹܗ
ܐܲܦܢܝܼ ܫܒܼܝܼܬܼܵܐ ܡ̣ܢ ܒܝܼܫܵܐ.
ܫܠ݂ܲܚ ܘܲܫܕܼ݂ܵܗ̇ ܠܡܵܝܘܿܬܼܘܼܬܼܵܐ
ܘܐܸܬܼܥܲܠܝܼ ܠܥܸܠ ܡ̣ܢ ܚܲܫܹ̈ܐ .
ܘܬܲܠܚܹܗ ܠܐܸܫܛܵܪ ܚܲܝܵܒܹ̈ܐ
ܘܒܲܕܼܡܹܗ ܫܲܝܸܢ ܠܪ̈ܲܓܝܼܙܹܐ.
ܘܐܸܣܲܪ݂ ܐܸܢܘܿܢ ܠܲܡܠܝܼܠܹ̈ܐ
ܒܚܘܼܒܵܐ ܕܲܠܘܵܬܼ ܒܵܪܘܿܝܵܐ .
ܗܘ̤ܵܐ ܡ̇ܘܬܹܿܗ ܥܸܠܲܬܼ ܚܲܝܹ̈ܐ
ܠܡܵܝ̈ܘܿܬܹܐ ܘܠܵܐ ܡ̇ܝܘܿܬܹ̈ܐ.
ܘܲܩܢ̣ܵܘ ܣܲܒܼܪܵܐ ܘܚܘܼܕܵܬܼܵܐ
ܡܠܝܼܠܹ̈ܐ ܘܚܲܪ̈ܫܹܐ ܫܲܘܝܵܐܝܼܬܼ .
ܕܥܸܟ ܘܐܸܬܿܛܲܠܲܩ ܫܘܼܠܛܵܢܹܗ
ܕܡ̇ܪܘܿܕܼܵܐ ܕܫܲܥܒܸܿܕ ܐ̄ܢܵܫܵܐ.
ܘܫܲܪܝܼ ܡܲܝܠܸܠ ܟܲܕܼ ܩܵܥܹ̇ܐ
ܕܡ̇ܐ ܠܲܢ ܘܠܵܟ ܒܲܪ ܕܵܘܝܼܕܼ .
ܙܲܩ̣ܬܿܘܼܗܝ ܒܩܵܠܹ̈ܐ ܡ̣ܢ ܟܠܕܿܘܼܟ
ܕܟܼܵܪ̈ܘܿܙܹܐ ܕܡܸܠܲܝ̈ ܪܘܼܚܵܐ.
ܟܲܕܼ ܪܵܕܹܦܝܼܢ ܠܹܗ ܠܲܢܟܼܝܼܠܵܐ
ܕܠܵܐ ܢܸܕܼܠܘܿܚ ܫܲܝܢܵܐ ܕܐ̄ܢܵܫܵܐ .
ܓܠ̣ܵܘ ܠܹܗ ܒܵܕܼܩܲܝ̈ ܟܲܣ̈ܝܵܬܼܵܐ
ܠܡܵܪܘܿܕܼܵܐ ܥܲܠ ܫܘܼܢܵܩܹܗ.
ܘܐܲܦܸܠܘ ܒܐܸܕܼܢܵܘ̈ܗܝ ܣܲܒܲܪ̈ܵܬܼܵܐ
ܕܠܵܐ ܕܵܥܟܵܐ ܫܲܠܹܗܒܼܝܼܬܹܗ .
ܘܕܲܚ̣ܙܵܐ ܕܲܒܼܛܸܠ ܫܘܼܠܛܵܢܹܗ
ܘܲܡܛܲܝܲܒܼ ܠܹܗ ܫܘܼܢܵܩܵܐ.
ܐܸܬܼܡܲܪܡܲܪ ܘܲܦܩ݂ܲܪ ܘܲܫܢ̣ܵܐ
ܘܲܗܘ̤ܵܐ ܟܠܹܗ ܕܲܠܩܘܼܒܼܠܵܐ .
ܚܙ̣ܵܐ ܕܐܸܬܼܦܲܪܣܝܼ ܨܸܢ̈ܥܵܬܹܗ
ܒܢܘܼܗܪܵܐ ܕܕܸܢܚܹܗ ܕܲܡܫܝܼܚܵܐ.
ܘܫܲܪܝܼ ܕܢܓܼܡܸܕܼ ܓܲܠܝܵܐܝܼܬܼ
ܘܢܸܚܛܘܿܦ ܠܹܗ ܫܡܵܐ ܝܲܩܝܼܪܵܐ .
ܒܲܡܫܝܼܚܵܐ ܡܲܠܲܐܟ ܢܘܼܗܪܵܐ
ܡܟܲܢܹܐ ܢܲܦܫܹܗ ܡܲܪܵܚܵܐ.
ܘܩܵܪܹ̇ܐ ܠܓܼܵܡ̇ܪ̈ܲܝ ܨܸܒܼܝܵܢܹܗ
ܡܲܠܲܐܟܹ̈ܐ ܕܙܲܕܿܝܼܩܘܼܬܼܵܐ .
ܫܡ݂ܲܥ ܕܲܥܬܼܝܼܕܼܵܐ ܡܹܐܬܼܝܼܬܹܗ
ܕܲܡܫܝܼܚܵܐ ܒܫܘܼܠܵܡ ܙܲܒܼܢܹ̈ܐ.
ܘܲܫܪܝܼ ܕܢܲܛܥܹܐ ܙܹܐܦܵܢܵܐ
ܒܫܸܡ ܓܸܠܝܵܢܹܗ ܕܲܡܫܝܼܚܵܐ .
ܡ̣ܢ ܙܲܒܼܢܵܐ ܪܡܸܐ ܠܹܗ ܗܸܪܓܵܐ
ܘܬܼܵܥܹ̇ܫ ܒܵܗ̇ ܒܡܲܪܝܼܪܘܼܬܹܗ.
ܘܝܵܩ̇ܕܵܐ ܪܸܓܿܬܹܗ ܠܲܝܟ ܢܘܼܪܵܐ
ܕܢܲܝܬܸܿܐ ܠܓܸܠܝܵܐ ܨܸܒܼܝܵܢܹܗ .
ܪܸܡܙܵܐ ܕܚܲܝܠܹܗ ܕܒܼܵܪܘܿܝܵܐ
ܬܵܟܹ̇ܣ ܠܵܗ̇ ܠܡܲܪܝܼܪܘܼܬܹܗ.
ܥܕܲܡ̇ܐ ܕܫܵܒܹ̇ܠ ܫܘܼܠܵܡܵܐ
ܙܲܒܼܢܵܐ ܕܲܦܣܝܼܩ ܒܚܲܪܥܬܹܗ .
ܝܵ̇ܕܲܥ ܕܲܟܼܡܵܐ ܡܸܬܼܒܲܥܝܵܐ
ܕܲܢܩܵܘܹܐ ܡܸܬܼܚܵܐ ܕܙܲܒܼܢܹ̈ܐ.
ܘܫܵܩܹ̇ܠ ܠܹܗ ܠܪܸܡܙܵܐ ܕܐܲܚܝܼܕܼ
ܘܗܵܝܕܿܝܹܢ ܕܵܢܲܚ̇ ܥܵܘ̇ܠܵܐ .
ܒܫܘܼܠܵܡ ܙܲܒܼܢܹ̈ܐ ܡܲܪܫܸܠ ܠܹܗ
ܕܲܢܚܵܘܸܐ ܡܲܪܝܼܪܘܼܬܹܗ.
ܘܣܵܥܹ̇ܐ ܘܣܵܠܹ̇ܩ ܡܲܪܵܚܵܐ
ܠܪܵܘܡ̇ܐ ܕܲܫܡܹܗ ܕܲܡܫܝܼܚܵܐ .
ܒܟܼܠ ܡܸܕܸܿܡ ܒܹܗ ܡܸܬܿܕܲܡܸܐ
ܒܐܸܣܟܹܿܟܵܐ ܘܠܵܘ ܒܲܫܪܵܪܵܐ.
ܟܲܕܼ ܣܵܥܲ݁ܪ ܚܲܝܠܹ̈ܐ ܒܕܼܘܼܡܝܹܗ
ܒܦܲܢܛܵܣܝܼܵܐ ܕܠܵܐ ܓܘܼܫܡܵܐ .
ܠܵܐ ܥܵܒܹ̇ܕܼ ܠܵܗ̇ ܠܡܹܐܬܼܝܼܬܹܗ
ܡ̇ܪܘܿܕܼܵܐ ܪܘܼܚܵܢܵܐܝܼܬܼ.
ܒܝܼܕ ܒܲܪܢܵܫܵܐ ܓܵܡܲ݁ܪ ܠܵܗ̇
ܠܛܘܼܥܝܲܝ ܕܝܼܠܹܗ ܒܐܲܒܿܝܼܕܹ̈ܐ .
ܒܛܲܟܼܣܵܐ ܕܕܹܢܚܹܗ ܕܲܡܫܝܼܚܵܐ
ܡܸܬܿܬܿܕܲܡܹܐ ܐܵܟܹ̇ܿܠ ܩܲܪܨܵܐ.
ܟܕܼ ܓܵܒܼ̇ܐ ܠܹܗ ܒܲܪܢܵܫܵܐ
ܘܓܼܵܡܲ݁ܪ ܒܹܗ ܡܘܼܠܵܝ ܪܘܼܫܥܹܗ .
ܒܲܕܼܡܘܼܬܼ ܡܸܠܬܼܵܐ ܕܡ̣ܢ ܐܲܒܼܵܐ
ܡܕܲܡܸܐ ܢܲܦܫܹܗ ܡܵܪܘܿܕܼܵܐ.
ܕܐܸܬܿܬܲܚܬܿܝ ܒܝܲܕܼ ܨܸܒܼܝܵܢܹܗ
ܠܲܥܡܘܼܪܝܵܐ ܕܲܒܼܐ̄ܢܵܫܘܼܬܿܢ .
ܒܗܵܝ̇ ܪܲܒܿܘܼܬܼܵܐ ܡܸܬܿܕܲܡܸܐ
ܕܓܸܡܪܲܬ̤ ܚܲܝܹ̈ܐ ܕܦܘܼܪܩܵܢܲܢ
ܘܠܵܒܹ̇ܫ ܐܵܦ ܗܘ̤ ܒܲܪܢܵܫܵܐ
ܘܨܵܐܹܕ ܒܹܗ ܐ̄ܢܵܫܵܐ ܠܡܵܘܬܵܐ .
ܚܲܕܼ ܒܲܪܢܵܫܵܐ ܓܵܒܹ̇ܐ ܠܹܗ
ܡܸܢܹܗ ܕܓܸܢܣܵܐ ܕܡ̇ܝܘܿܬܹ̈ܗ.
ܘܡܲܠܒܸܿܫ ܠܹܗ ܪܘܼܚܵܐ ܕܫܘܼܩܪܵܐ
ܘܣܵܥܲ݁ܪ ܒܹܗ ܚܲܝܠܹ̈ܐ ܕܛܘܼܥܝܲܝ .
ܡܲܫܩܸܐ ܠܹܗ ܟܵܣܵܐ ܕܡܸܪܬܹܗ
ܘܡܲܪܘܸܐ ܠܹܗ ܒܬܸܛܪܵܐ ܕܪܘܼܓܼܙܹܗ.
ܘܕܼܵܠܲܚ̇ ܒܵܗ̇ ܒܡܲܪܝܼܪܘܼܬܹܗ
ܠܲܫ̈ܦܲܝܵܐ ܕܢܸܬܿܕܲܡܿܘܿܢ ܒܹܗ .
ܟܠܹܗ ܨܸܒܼܝܵܢܹܗ ܓܵܡܲ̈ܪ
ܡܲܪܵܚܵܐ ܒܗܵܘ̇ ܒܲܪܢܵܫܵܐ.
ܟܲܕܼ ܓܵܢܹ̇ܒܼ ܒܹܗ ܐܝܼܩܵܪܵܐ
ܓܵܢܹ̇ܒܼ ܒܹܗ ܐܝܼܩܵܪܵܐ
ܕܪܲܒܿܘܼܬܼ ܫܘܼܒܼܚܹܗ ܕܲܡܫܝܼܚܵܐ .
ܡܫܲܕܲܪ ܩܕܼܵܡ̇ܘܗܝ ܐܝܼ̈ܙܓܲܕܹܿܐ
ܐܲܠܦܹ̈ܐ ܕܕܲܝܘܹ̈ܐ ܠܟܼܠ ܦܸܢ̈ܝܵܢ.
ܟܲܕܼ ܫܵܓܼ̇ܫܝܼܢ ܠܵܗ̇ ܠܲܒܼܪܝܼܬܼܵܐ
ܒܛܸܒܹ̈ܐ ܕܚܝܼܠܹ̈ܐ ܕܡܹܐܬܼܝܼܬܹܗ .
ܫܸܡܠܹ̈ܐ ܕܲܡܠܹܝܢ ܣܘܼܪ̈ܕܹܐ
ܙܵܪܥܝܼܢ ܒܐܸܕܢܹ̈ܐ ܕܟܼܠ ܥܲܡܡܝܼ̈ܢ.
ܟܲܕܼ ܫܵܒܲܩܝܼܢ ܦܘܼܠܚܵܢܲܝ̈ܗܘܿܢ
ܘܢܵܦ̇ܩܝܼܢ ܚܵܙܹ̇ܝܢ ܠܲܢܟܼܝܼܠܵܐ .
ܓܘܼܢܚܹ̈ܐ ܘܛܸܒܹ̈ܐ ܡܲܪܝܼܪܹ̈ܐ
ܪܵܗ̇ܛܝܼܢ ܒܵܗ̇ ܒܐܲܪܥܵܐ ܟܠܵܗ̇.
ܕܗܵܐ ܕܢܲܚ̣ ܡܸܟܹܿܝܠ ܣܘܼܟܵܝܵܐ
ܦܘܿܩܘ ܩܲܒܸܿܠܘ ܡܲܠܟܵܐ ܕܐܵܬܹ̇ܐ .
ܚܲܝܠܵܐ ܕܫܹܐܕܹ̈ܐ ܫܵܓܹ̇ܫ ܠܵܗ̇
ܠܥܵܡܲܪܬܵܐ ܥܲܠ ܝܲܬܵܒܹ̈ܝܗ̇.
ܟܲܕܼ ܟܵܢ̇ܫܝܼܢ ܡ̣ܢ ܟܠܦܸܢ̈ܝܵܢ
ܠܲܚܙܵܬܹܗ ܕܩܵܛܹ̇ܠ ܐ̄ܢܵܫܵܐ .
ܚܸܙܘܹ̈ܐ ܕܚܝܼܠܹ̈ܐ ܡܸܬܼܚܵܘܹܝܢ
ܠܕܲܡܝܼܪܹ̈ܐ ܒܠܲܝ̈ܠܵܘܵܬܼܵܐ.
ܘܲܒܼܥܝܼܪܘܼܬܼܵܐ ܕܐܝܼܡܵܡܹ̈ܐ
ܛܸܒܹ̈ܐ ܕܫܵܓܼ̇ܫܝܼܢ ܪܸ̈ܥܝܵܢܹܐ .
ܩܛܝܼܪܵܐ ܕܕܲܝܘܹ̈ܐ ܢܵܓܹ̇ܕܼ ܠܵܗ̇
ܠܐ̄ܢܵܫܘܼܬܼܵܐ ܨܹܝܕ ܙܹܐܦܵܢܵܐ.
ܟܲܕܼ ܨܵܝ̇ܒܿܝܼܢ ܟܸܢܫܝܼ̈ܢ ܟܸܢܫܝܼ̈ܢ
ܠܣܸܓܼܕܲܬܼ ܥܵܘ̣ܠܹܗ ܕܡ̇ܪܘܿܕܼܵܐ .
ܒܐܲܠܦܹ̈ܐ ܕܫܹܐܕܹ̈ܐ ܡܸܙܕܲܝܲܚ
ܗܵܘ̇ ܡܵܐܢܵܐ ܕܟܼܠܵܗ̇ ܛܘܼܥܝܲܝ.
ܟܲܕܼ ܩܵܥܹ̇ܝܢ ܠܹܗ ܡ̇ܪ̈ܘܿܕܹܐ
ܫܠܵܡ ܡܲܠܟܵܐ ܩܥܹܐ ܫܘܼܠܛܵܢܵܐ .
ܡܲܦܪܲܚ ܢܲܦܫܹܗ ܥܲܠ ܐܵܐܲܪ
ܟܲܕܼ ܡܸܙܕܲܝܲܚ ܒܲܥܢܵܢܹ̈ܐ.
ܘܡܸܬܼܚܵܘܸܐ ܠܥܹܝܢ ܚܲܙܵܝܹ̈ܐ
ܒܪܘܼܚ ܫܘܼܩܪܵܐ ܐܲܝܟ ܦܵܪܘܿܚܵܐ .
ܡܩܲܕܿܫܝܼܢ ܠܹܗ ܫܹܐܕܹ̈ܐ ܛܲܡ̈ܐܹܐ
ܠܗ̇ܘ̇ ܛܲܡܐܵܐ ܐܲܝܟ ܙܲܟܵܝܵܐ.
ܟܲܕܼ ܓܵܕܼ̇ܠܝܼܢ ܠܹܗ ܩܘܼܠܵܣܹ̈ܐ
ܠܡܲܪܵܚܵܐ ܐܲܝܟ ܙܲܟܵܝܵܐ .
ܦܵܬܲ݁ܚ ܦܘܼܡܹܗ ܘܲܡܡܲܠܸܠ
ܒܢܵܬܼ̈ ܩܵܠܹ̈ܐ ܕܡܲܠ̈ܝܵܢ ܫܲܝܢܵܐ.
ܟܲܕܼ ܢܵܓܹ̇ܕܼ ܠܵܗ̇ ܠܐ̄ܢܵܫܘܼܬܼܵܐ
ܒܐܸܣܟܹܿܝܡ ܚܘܼܒܵܐ ܘܐܵܘܝܘܼܬܼܵܐ .
ܒܫܘܼܘܕܵܝܹ̈ܐ ܕܫܘܼܩܪܵܐ ܢܵܓܹ̇ܕܼ
ܠܟܼܠ ܬܸܓܼܡܝܼ̈ܢ ܒܵܬܲܪ ܡܸܠܵܘ̈ܗܝ.
ܟܲܕܼ ܡܸܫܬܵܘܕܹܿܐ ܢܘܼܚܵܡܵܐ
ܘܲܩܝܵܡܬܵܐ ܠܦܲܕܼܪܹ̈ܐ ܕܲܫܟܸܒܼܘ .
ܡܢܲܚܸܡ ܡܝܼ̈ܬܹܐ ܕܠܵܐ ܓܘܼܫܡܵܐ
ܒܛܸܠܵܢ̈ܝܵܬܼܵܐ ܘܕܸܡ̈ܘܵܬܼܵܐ.
ܘܡܲܩܢܹܐ ܗܲܠܟܼܵܬܼܵܐ ܠܲܚܓܼܝܼܪܹ̈ܐ
ܟܲܕܼ ܠܵܐ ܕܵܪܟܿܝܼܢ ܥܲܠ ܐܲܪܥܵܐ .
ܟܲܕܼܒܼܵܐܝܼܬܼ ܡܸܣܬܲܥܪ݁ܵܢ
ܐܵܬܼ̈ܘܵܬܼܵܐ ܕܲܓܵܠܵܬܼ̈ܐ.
ܘܲܒܼܪܘܼܚܵܐ ܕܛܘܼܥܝܲܝ ܡܲܛܥܹܐ
ܙܹܐܦܵܢܵܐ ܒܒܲܪ ܐܲܒܼܕܵܢܵܐ .
ܘܡܲܣܓܸܿܐ ܡܪܲܟܸܿܒܼ ܟܠ ܦܘܼܪ̈ܣܝܼܢ
ܕܢܲܣܓܸܿܐ ܢܲܛܥܹܐ ܟܠ ܬܸܓܼܡܝܼ̈ܢ.
ܡܥܲܡܸܩ ܛܵܡܲ݁ܪ ܟܠ ܦܲܚܝܼ̈ܢ.
ܕܢܲܣܓܸܿܐ ܘܲܢܨܘܼܪ ܟܠ ܡܘܼܫ̈ܚܵܢ .
ܫܵܪܹ݁ܐ ܫܘܼܠܛܵܢ ܕܲܝܵܢܹ̈ܐ
ܕܫܘܼܠܛܵܢܹܗ ܕܝܼܠܹܗ ܢܲܡܠܸܟ ܡܒܲܛܸܠ ܡܲܠ̈ܟܹܿܐ ܘܬܼܵܓܲܝ̈ܗܘܿܢ
ܕܠܹܗ ܢܸܩܪܘܿܢ ܡܲܠܟܵܐ ܒܲܠܚܘܿܕܼ .
ܡܲܥܒܲܪ ܫܸܩܠܹ̈ܐ ܘܫܘܼܥܒܵܕܼܵܐ
ܘܲܟܼܣܸܦ ܪܹܫܵܐ ܘܡܲܕܲܐܬܼܵܐ.
ܕܡ̇ܐ ܕܐܲܓܼܗܝܼܘ ܡ̣ܢ ܫܘܼܥܒܵܕܼܵܐ
ܢܸܬܼܐܲܡܢܘܼܢ ܨܹܝܕ ܦܘܼܠܚܵܢܹܐ .
ܡܲܟܼܪܸܙ ܫܲܝܢܵܐ ܘܐܵܘܝܘܼܬܼܵܐ
ܐܲܝܟ ܡܲܠܟܵܐ ܪܵܚܹ̇ܡ ܫܲܝܢܵܐ.
ܕܲܒܼܥܸܠܲܬܼ ܫܲܝܢܵܐ ܢܸܚܒܿܘܿܫ
ܟܠ ܬܸܓܼܡܝܼ̈ܢ ܒܲܡܨܲܝܼ̈ܕܼܵܬܹܗ .
ܚܵܙ̇ܩܝܼܢ ܩܕܼܵܡ̇ܘܗܝ ܐܝܼ̈ܙܓܲܕܹܿܐ
ܕܲܢܛܲܝܒܼܘܼܢ ܠܹܗ ܐܵܘܵܢܹ̈ܐ.
ܘܡ̣ܢ ܐܲܬܼܪܵܐ ܠܐܲܬܼܪܵܐ ܡܫܲܢܸܐ
ܒܲܕܼܡܘܼܬܼ ܡܲܠܟܵܐ ܘܫܘܼܠܛܵܢܹܐ .
ܒܫܸܡ ܐܲܠܵܗܵܐ ܡܸܬܼܟܲܢܸܐ
ܡܵܪܘܿܕܼܵܐ ܡ̣ܢ ܫܲܡܵܫܵܘ̈ܗܝ.
ܟܲܕܼ ܥܵܐܹ̇ܠ ܠܗܲܝܟܲܠ ܩܘܼܕܼܫܵܐ
ܘܣܵܓܼ̇ܕܿܝܼܢ ܠܹܗ ܐܲܝܟ ܕܲܠܡܵܪܵܐ .
ܐܲܝܟ ܒܵܪܘܿܝܵܐ ܡܸܬܼܝܲܩܲܪ
ܡܲܪܵܚܵܐ ܡ̣ܢ ܛܵܠܘܿܡܹ̈ܐ.
ܕܲܡܫܝܼܚܵܐ ܩܵܪܹ݁ܐ ܢܲܦܫܹܗ
ܙܹܐܦܵܢܵܐ ܡ̇ܐܢܵܐ ܕܫܘܼܩܪܵܐ.
ܒܗܲܝܟܲܠ ܚܘܼܣܵܝܵܐ ܝܵܬܹ̇ܒܼ
ܗܵܘ̇ ܛܲܡܐܵܐ ܪܵܚܹ̇ܡ ܥܵܘ̣ܠܵܐ.
ܘܲܡܩܲܒܸܿܠ ܣܸܓܼܕܲܬܼ ܥܵܘ̣ܠܵܐ
ܡ̣ܢ ܥܲܛܠܹ̈ܐ ܥܵܘ̇ܠܵܐܝܼܬܼ .
ܐ̄ܢܵܐ ܐ̄ܢܵܐ ܡܫܝܼܚܵܐ ܕܡܸܣܬܲܟܸܿܐ
ܗܵܕܹܐ ܡܲܟܼܪܸܙ ܛܵܠܘܿܡ̇ܐ.
ܢܸܫܠܘܿܢ ܡܸܟܸܿܝܠ ܘܲܢܦܘܼܫܘܼܢ
ܐ̄ܪ̈ܙܹܐ ܘܛܘܼܦܣܹ̈ܐ ܘܦܸܠ̈ܐܵܬܼܵܐ .
ܡܒܲܛܸܠ ܘܬܸܫܡܸܫܬܵܐ
ܕܗܘ̤ ܢܸܫܬܲܡܲܫ ܒܲܠܚܘܿܕܼܵܘܗܝ.
ܡܲܥܒܲܪ ܡܸܠܲܬܼ ܝܘܼܠܦܵܢܵܐ
ܕܡܸܠܬܼܵܐ ܕܝܼܠܹܗ ܬܸܬܼܩܲܒܲܠ .
ܡܫܲܬܸܿܩ ܩܵܠܹ̈ܐ ܩܲܕܿܝܼܫܹ̈ܐ
ܟܵܪ݁ܘܿܙܹܐ ܕܡܸܠܲܝ̈ ܪܘܼܚܵܐ.
ܕܠܵܐ ܢܸܩܪܘܿܢ ܒܐܸܕܢܲܝ̈ ܥܲܡܵܐ
ܘܲܢܨܘܼܬܼܘܼܢ ܫܸܡܥܵܐ ܕܚܲܝܹ̈ܐ .
ܥܠܲܝ ܠܲܡ ܒܲܕܼܿܩܘ ܟܵܪ̈ܘܿܙܹܐ
ܟܲܕܼ ܡܸܬܼܬܲܒܹܿܝܢ ܥܲܠ ܡܹܐܬܼܝܼܬܼܝ.
ܫܒܼܘܿܩܘ ܡܲܚܙܝܼܬܼܵܐ ܕܦܸܠ̈ܐܵܬܼܵܐ
ܘܚܘܼܪܘ ܒܲܩܢܘܿܡ̇ܐ ܫܲܪܝܼܪܵܐ .
ܟܵܠܹ̇ܐ ܥܡܵܕܼܵܐ ܕܲܒܼ̈ܡܲܝܵܐ
ܘܠܵܐ ܢܸܙܕܲܕܩܘܼܢ ܚܲܛܵܝܹ̈ܐ.
ܘܦܵܬܲ݁ܚ ܢܸܒܼܥܵܐ ܕܣܲܢܝܘܼܬܹܗ
ܘܲܡܟܲܬܸܿܡ ܒܵܗ̇ ܠܲܕܼܟܲܝ̈ܵܐ .
ܐ̄ܢܵܐ ܐ̄ܢܵܐ ܡܙܲܕܼܿܩ ܚܲܛܵܝܹ̈ܐ
ܘܫܵܒܹ̇ܩ ܥܵܘ̣ܠܵܐ ܘܲܚܛܝܼܬܼܵܐ.
ܡܸܠܲܝ̈ ܝܵܗ̈ܒܵܢ ܚܘܼܣܵܝܵܐ
ܚܠܵܦ ܡܲܝܵ̈ܐ ܠܦܲܓܼܪܵܐ ܘܢܦܲܫܵܐ .
ܡܒܲܛܸܠ ܦܵܬܼܘܿܪ ܚܘܼܣܵܝܵܐ
ܕܠܵܐ ܢܸܬܼܩܲܕܲܫ ܐܲܝܟ ܛܲܟܼܣܵܐ.
ܟܲܕܼ ܡܲܟܼܪܸܙ ܒܐܸܕܢܲܝ̈ ܟܠܢܵܫ
ܒܘܛܵܠܹܗ ܕܐ̄ܪܵܙܵܐ ܚܲܝܵܐ .
ܓܵܠܹ̇ܙ ܠܹܗ ܠܢܸܒܼܥܵܐ ܚܲܠܝܵܐ
ܡ̣ܢ ܣܸܦ̈ܘܵܬܼܵܐ ܕܫܵܬܼܘܿܝܵܘ̈ܗܝ.
ܘܲܠܗܵܘ̇ ܐܘܼܟܼܠܵܐ ܪܘܼܚܵܢܵܐ
ܟܵܠܹ̇ܐ ܠܹܗ ܡ̣ܢ ܢܵܣܘܿܒܼܵܘ̈ܗܝ .
ܩܵܥܹ̇ܐ ܒܚܘܼܬܼܪܵܐ ܡܲܪܵܚܵܐ
ܩܵܠܹ̈ܐ ܕܲܡܠܹܝܢ ܓܘܼܕܵܦܵܐ.
ܕܐ̄ܢܵܐ ܐ̄ܢܵܐ ܫܪܵܪܵܐ ܘܦܘܼܫܵܩܵܐ
ܫܒܼܘܿܩܘ ܐ̄ܪ̈ܵܙܹܐ ܘܝܲܩܲܪܘ ܩܘܼܫܬܵܐ .
ܐܘܿ ܠܓܼܘܼܢܚܵܐ ܡܲܪܝܼܪ ܛܸܒܹܿܗ
ܕܲܥܬܼܝܼܕ ܕܢܸܣܥܘܿܪ ܡ̇ܪܘܿܕܼܵܐ.
ܕܐ̄ܪܵܙܵܐ ܕܝܼܠܹܗ ܩܵܪܹ̇ܐ ܠܹܗ
ܠܐ̄ܪܵܙܵܐ ܕܦܲܓܼܪܹܗ ܕܡܲܚܸܐ ܟܠ .
ܐܸܒܼܠܵܐ ܡܸܟܹܿܝܠ ܢܸܬܼܟܲܒܼܢܘܼܢ
ܦܲܪ̈ܘܿܫܹܐ ܥܲܠ ܗܵܢ ܓܘܼܢܚܵܐ.
ܘܒܼܵܚܪ̈ܲܝ ܙܹܐܦܵܐ ܡ̣ܢ ܩܘܼܫܬܵܐ
ܢܲܫܦܥܘܼܢ ܕܸܡܥܹ̈ܿܐ ܕܟܲܪܝܘܼܬܼܵܐ .
ܪ̈ܵܚܡܲܝ ܗܸܪܓܵܐ ܘܝܘܼܠܦܵܢܵܐ
ܢܪܲܟܿܒܼܘܼܢ ܩܵܠܹ̈ܐ ܕܐܘܿܠ̈ܝܵܬܼܵܐ.
ܕܲܡܒܲܛܸܠ ܠܹܗ ܙܹܐܦܵܢܵܐ
ܠܥܸܢܝܵܢܵܐ ܕܡܸܠܲܝ̈ ܪܘܼܚܵܐ .
ܢܸܒܼܟܿܘܿܢ ܛܲܡ̈ܐܹܐ ܕܐܸܬܼܩܲܕܲܫܘ
ܒܲܣܚܵܬܼܵܐ ܕܡܲܥܡܘܿܕܼܝܼܬܼܵܐ.
ܕܲܡܫܲܬܸܿܩ ܠܹܗ ܡ̇ܪܘܿܕܼܵܐ
ܠܡܵܘܿܠܵܕܼܵܐ ܪܘܼܚܵܢܝܵܐ .
ܢܲܟܼܪܘܿܢ ܟܠܗܘܿܢ ܫܲܘܝܵܐܝܼܬܼ
ܫܵܘܬܵܦܹ̈ܐ ܕܐ̄ܪܵܙܵܐ ܚܲܝܵܐ.
ܕܡܸܬܼܓܲܠܙܝܼܢ ܡ̣ܢ ܣܲܡ ܚܲܝܹ̈ܐ
ܒܢܲܝ̈ ܦܵܬܼܘܿܪܹܗ ܕܲܡܫܝܼܚܵܐ .
ܒܢܲܚ̈ܬܹܿܐ ܕܐܸܒܼܠܵܐ ܢܸܬܼܟܲܣܘܿܢ
ܟܵܗܢܹ̈ܐ ܡܟܲܗܢܲܝ̈ ܒܹܝܬܼ ܩܘܼܕܼܫܵܐ.
ܕܫܵܪܹ̇ܐ ܠܹܗ ܐܵܟܹ̇ܠܩܲܪܨܵܐ
ܠܩܵܢܘܿܢܵܐ ܕܛܘܼܟܵܣܲܝ̈ܗܘܿܢ .
ܟܠ ܬܸܓܼܡܝܼ̈ܢ ܥܲܡ ܟܠ ܡܘܼܫ̈ܚܵܢ
ܢܙܲܡܪܘܼܢ ܩܵܠܹ̈ܐ ܕܚܸܢ̈ܓܼܵܬܼܵܐ.
ܕܒܼܵܛ̇ܠܝܼܢ ܩܲܠܹ̈ܐ ܕܗܘܼܠܵܠܹ̈ܐ
ܘܠܵܐ ܡܸܙܕܲܡܪܝܼܢ ܒܹܝܬܼ ܩܘܼܕܼܫܵܐ .
ܡܲܢ ܠܵܐ ܢܸܒܼܟܸܿܐ ܘܢܸܬܿܬܲܢܲܚ
ܥܲܠ ܗܵܢ ܓܘܼܢܚܵܐ ܡܲܪܝܼܪܵܐ.
ܕܒܼܵܛ̇ܠܵܐ ܣܸܓܼܕܲܬܼ ܒܵܪܘܿܚܵܐ
ܘܡܸܬܼܩܲܪܒܼܵܐ ܠܐܵܟܹܿܠܩܲܪܨܵܐ .
ܡܕܼܵܘܲܕ ܟܠܗܹܝܢ ܬܲܩ̈ܢܵܬܼܵܐ
ܡܲܪܵܚܵܐ ܒܝܘܿܡ ܓܸܠܝܵܢܹܗ.
ܘܫܵܪܹ̇ܐ ܛܲܟܼܣܹ̈ܐ ܘܢܵܡܘܿܣܹ̈ܐ
ܕܛܘܼܥܝܲܝ ܕܝܼܠܹܗ ܬܸܬܼܝܲܩܲܪ .
ܒܐܵܬܼ̈ܘܵܬܼܵܐ ܕܲܓܵܠܵܬܼ̈ܐ
ܢܵܓܹ̇ܕܼ ܨܹܐܕܼܵܘܗܝ ܠܲܦܫܝܼܛܹ̈ܐ.
ܘܲܒܼܫܘܼܚܠܵܦܵܐ ܕܚܸܙ̈ܘܵܢܹ̈ܐ
ܡܲܛܥܸܐ ܠܸܒܵܐ ܕܝܵܕܼܘܿܥܹ̈ܐ .
ܡܒܲܛܸܠ ܣܸܓܼܕܲܬܼ ܐܲܠܵܗܹ̈ܐ
ܘܫܵܪܹ̇ܐ ܟܘܼܡܪܹ̈ܐ ܘܩܵܨܘܿܡܹ̈ܐ.
ܕܗܘ̤ ܢܸܫܬܲܡܲܫ ܒܲܠܚܘܿܕܼܵܘܗܝ
ܟܵܗܢܵܐ ܘܡܲܠܟܵܐ ܘܲܢܒܼܝܼܵܐ .
ܫܵܩ̈ܠܵܢ ܠܘܼܩܕܼܵܡ ܫܘܼܠܵܡܵܐ
ܗܸܠܹܝܢ ܕܐܸܡ݂ܲܪ ܦܵܪܘܿܩܲܢ.
ܫܸܡܥܹ̈ܐ ܕܩܹܐܪ̈ܣܹܐ ܘܲܩܪ̈ܵܒܹܐ
ܘܗܵܝܕܿܝܹܢ ܕܵܢܲܚ̇ ܥܵܘ̇ܠܵܐ .
ܗܵܘܹ̇ܝܢ ܙܵܘܥܹ̈ܐ ܘܡܵܘܬܵܢܹ̈ܐ
ܘܓܼܘܼܢܚܹ̈ܐ ܕܲܡܠܹܝܢ ܣܘܼܪ̈ܵܕܹܐ.
ܘܩܵܐܹ̇ܡ ܥܲܡܵܐ ܥܲܠ ܥܲܡܵܐ
ܘܡܲܠܟܿܘܼܬܼܵܐ ܥܲܠ ܡܲܠܟܿܘܼܬܼܵܐ .
ܒܵܛܹ̇ܠ ܥܵܠܡܵܐ ܡ̣ܢ ܥܲܡܠܵܐ
ܒܣܲܬܼܘܹ̈ܐ ܩܫܲܝܵ̈ܐ ܘܡܲܪܝܼܪܹ̈ܐ.
ܘܡܵܬܲܚ ܫܲܒܼܛܵܐ ܥܲܠ ܟܠܢܵܫ
ܘܟܲܦܢܵܐ ܡܢܵܘܸܠ ܓܲܢ̄ܒܵܪܹ̈ܐ .
ܒܙܲܒܼܢܵܐ ܕܲܫܚܝܝܼܩ ܘܲܡܙܲܠܗܲܙ
ܘܬܼܵܩ̇ܦܝܼܢ ܩܹܐܪ̈ܣܹܐ ܘܲܩܪ̈ܵܒܹܐ.
ܒܹܗ ܡܲܕܼܢܲܚ ܠܹܗ ܡܲܪܵܚܵܐ
ܠܓܸܠܝܵܢܵܐ ܕܡܲܪܝܼܪܘܼܬܹܗ .
ܘܥܲܠ ܗܵܕܹܐ ܡܲܦܗܸܐ ܠܟܼܠܢܵܫ
ܘܣܵܓܼ̇ܝܵܐ ܛܘܼܥܝܲܝ ܒܐܲܒܿܝܼܪܹ̈ܐ.
ܕܚܵܙܹ̇ܝܢ ܙܲܒܼܢܵܐ ܕܡܸܫܬܲܚܠܲܦ
ܘܢܵܬܼܚ̇ܝܼܢ ܩܹܐܪ̈ܣܹܐ ܡ̣ܢ ܐܲܪܥܵܐ .
ܡܫܲܠܸܐ ܩܪ̈ܵܒܹܐ ܘܬܲܟܼܬܿܘܼܫܹ̈ܐ
ܘܡܲܣܓܸܿܐ ܫܲܝܢܵܐ ܠܟܼܠ ܥܲܡܡܝܼ̈ܢ.
ܕܠܵܐ ܢܸܬܼܥܵܘܟܼܘܼܢ ܡ̣ܢ ܪܲܗܛܵܐ
ܕܦܘܼܠܚܵܢܵܐ ܕܡܲܪܝܼܪܘܼܬܹܗ .
ܒܗܵܠܹܝܢ ܢܸܫ̈ܒܹܿܐ ܚܵܒܹ̇ܫ ܠܵܗ̇
ܠܐ̄ܢܵܫܘܼܬܼܵܐ ܘܲܡܦܲܟܲܪ ܠܵܗ̇.
ܕܡ̇ܐ ܕܲܚܙ̣ܵܘ ܫܲܝܢܵܐ ܒܙܹܐܦܵܐ
ܢܩܲܒܿܠܘܼܢܵܝܗܝ ܐܲܝܟ ܫܲܪܝܼܪܵܐ .
ܒܐܸܣܟܹܿܡܵܐ ܕܥܸܠܲܬܼ ܫܲܝܢܵܐ
ܢܵܓܹ̇ܕܼ ܨܹܐܕܼܵܘܗܝ ܠܟܼܠ ܥܲܡܡܝܼ̈ܢ.
ܟܲܕܼ ܫܵܒܼ̇ܩܝܼܢ ܦܘܼܠܚܵܢܲܝ̈ܗܘܿܢ
ܘܡܲܙܲܚܝܼܢ ܠܹܗ ܐܲܝܟ ܡܲܠܟܵܐ .
ܠܟܼܠ ܬܸܓܼܡܵܐ ܕܠܵܐ ܡܸܬܿܕܵܘܲܕ
ܘܛܵܥܹ̇ܐ ܒܵܬܲܪ ܝܘܼܠܦܵܢܹܗ.
ܕܐܵܦ ܠܲܓܼܒܲܝ̈ܐ ܐܸܢ ܡܲܨܝܵܐ
ܡܫܲܚܠܸܦ ܢܵܓܹ̇ܕ ܠܲܦܝܵܣܹܗ .
ܒܚܘܼܒܵܐ ܘܪ̈ܲܚܡܹܐ ܡܸܬܼܚܲܫܲܚ
ܚܲܪܡܵܢܵܐ ܩܵܛܹ̇ܠ ܐ̄ܢܵܫܵܐ.
ܘܲܫܠܵܡܵܐ ܥܵܢܹ̇ܐ ܠܟܼܠܢܵܫ
ܣܵܢ̇ܐܵܐ ܕܟܼܠܵܗ̇ ܟܹܐܢܘܼܬܼܵܐ .
ܠܲܓܼ̇ܒܲܝܵܐ ܗ̄ܘ̣ ܣܵܢܹ̇ܐ ܒܲܠܚܘܿܕ
ܕܠܵܐ ܝܵܗ̇ܒܿܝܼܢ ܠܹܗ ܡܲܫܡܲܥܬܼܵܐ.
ܟܲܕܼ ܡܲܛܥܸܢ ܟܸܢܫܹ̈ܐ ܒܪܘܼܓܼܙܵܐ
ܠܘܼܩܒܲܠ ܟܹܐܢܹ̈ܐ ܕܠܵܐ ܢܸܚܘܿܢ .
ܡ̣ܢ ܐܲܬܼܪܵܐ ܠܐܲܬܼܪܵܐ ܡܫܲܢܸܐ
ܕܢܲܟܠܸܟ ܥܲܠ ܟܠ ܫܘܼܠܛܵܢܹܗ.
ܟܲܕܼ ܡܸܫܬܲܥܠܸܐ ܡ̇ܪܘܿܕܼܵܐ
ܥܲܠ ܟܠ ܕܸܚ̈ܠܵܢ ܘܐܲܠܵܗܝܼ̈ܢ .
ܠܵܘ ܛܘܼܥܝܲܝ ܕܲܒܼܕܸܚ̈ܠܵܬܼܵܐ
ܫܵܪܹ̇ܐ ܛܵܥ̇ܝܵܐ ܘܲܡܒܲܛܸܠ.
ܦܘܼܪ̈ܣܹܐ ܡܪܲܟܸܿܒܼ ܕܲܢܟܲܦܲܪ
ܕܸܚܠܲܬܼ ܩܘܼܫܬܵܐ ܡ̣ܢ ܐܲܪܥܵܐ .
ܒܐܸܣܟܹܿܝܡ ܫܲܝܢܵܐ ܡܲܪܦܸܐ ܠܹܗ
ܠܚܘܼܒܵܐ ܕܲܠܘܵܬܼ ܒܵܪܘܿܝܵܐ.
ܒܐܸܣܟܹܿܡܵܐ ܕܙܲܕܲܝܼܩܘܼܬܼܵܐ
ܪܵܗ̇ܛܝܼܢ ܩܘܼܕܼܡ̇ܘܗܝ ܫܲܡܫܵܘ̈ܗܝ.
ܘܲܣܒܲܪܬܼܵܐ ܕܫܲܝܢܵܐ ܡܲܝܬܹܿܝܢ
ܕܗܵܐ ܠܲܡ ܡܲܛܝܼ ܦܵܪܘܿܩܵܐ .
ܢܵܦ̈ܩܵܢ ܠܐܘܼܪܥܹܗ ܡܕܲܝܼ̈ܢܵܬܼܵܐ
ܒܲܙܡܝܼܪ̈ܵܬܼܵܐ ܘܗܘܼܠܵܠܹ̈ܐ.
ܟܲܕܼ ܩܵܥܹ̇ܝܢ ܠܹܗ ܒܐܘܿܫܲܥܢܵܐ
ܫܘܼܒܼܚܵܐ ܠܡܲܠܟܵܐ ܕܲܕܢܲܚ̣ ܠܲܢ .
ܠܐܸܒܼܠܵܐ ܪܲܒܵܐ ܗܵܦܹ̇ܝܟ ܠܵܗ̇
ܠܚܲܕܘܼܬܼܵܐ ܕܥܹܕܿܬܼ ܥܲܡܡܹ̈ܐ
ܘܡܸܫܬܲܚܛܵܐ ܡܟܼܝܼܪܲܬܼ ܩܘܼܕܼܫܵܐ
ܒܣܸܓܼܕܲܬܼ ܥܵܘ̣ܠܵܐ ܕܙܹܐܦܵܢܵܐ .
ܣܸܦ̈ܘܵܬܼܵܐ ܕܲܩ̣ܥܲܝ̈ ܫܘܼܒܼܚܵܐ
ܘܢܲܫܸܩ ܐ̄ܪ̈ܵܙܹܐ ܕܣܲܡ ܚܲܝܹ̈ܐ.
ܩܵܥ̈ܝܵܢ ܩܵܠܹ̈ܐ ܕܓܼܘܼܕܵܦܵܐ
ܘܲܡܢܲܫ̈ܩܵܢ ܠܐܵܟܹ̇ܠܩܲܪܨܵܐ .
ܦܘܼܡܹ̈ܐ ܕܗܲܠܸܠܘ ܒܹܝܬܼ ܩܘܼܕܼܫܵܐ
ܙܡܝܼܪ̈ܵܬܼܵܐ ܕܡܸܠܲܝ̈ ܪܘܼܚܵܐ.
ܡܛܲܡܐܝܼܢ ܩܘܼܕܼܫܵܐ ܕܦܘܼܡܲܝ̈ܗܘܿܢ
ܒܙܲܡܝܼܪ̈ܵܬܹܗ ܕܲܢܟܼܝܼܠܵܐ .
ܒܩܵܠܵܐ ܕܫܘܼܒܼܚܵܐ ܚܲܛܹ̇ܦ ܠܹܗ
ܡܲܪܵܚܵܐ ܠܣܸܓܼܕܲܬܼ ܡ̇ܪܹܗ.
ܟܲܕܼ ܡܲܚܸܬܼ ܠܵܗ̇ ܠܐ̄ܢܵܫܘܼܬܼܵܐ
ܡ̣ܢ ܪ̈ܵܡ̇ܬܼܵܐ ܠܡܵܟܵܬܹ̈ܐ .
ܓܵܡܲ݁ܪ ܟܠܹܗ ܨܸܒܼܝܵܢܹܗ
ܡ̇ܪܘܿܕܼܵܐ ܒܒܲܪ ܐܲܒܼܕܵܢܵܐ.
ܘܗܵܝܕܹܿܝܢ ܝܵܗܹ̇ܒܼ ܒܵܪܘܿܝܵܐ
ܐܵܬ̤ܐ ܕܪ̈ܲܚܡܹܐ ܥܲܠ ܐܲܪܥܵܐ .
ܕܵܢܲܚ̇ ܡ̣ܢ ܫܹܠܝ ܐܹܠܝܼܵܐ
ܘܬܼܵܟܹ̇ܿܣ ܚܹܐܦܹܗ ܕܲܢܟܼܝܼܠܵܐ
ܘܲܡܫܲܠܸܐ ܠܹܗ ܡ̣ܢ ܪܲܗܛܹܗ
ܕܠܵܐ ܢܲܣܓܸܿܐ ܘܢܲܫܪܲܥ ܠܟܼܠܢܵܫ .
ܒܗܵܕܹܐ ܬܸܢܘܲܝ ܡܸܫܬܲܕܲܪ
ܐܹܠܝܼܵܐ ܒܫܘܼܠܵܡ ܙܲܒܼܢܹ̈ܐ.
ܕܢܹܐܬܸܐ ܢܲܬܼܩܸܢ ܟܠ ܡܸܕܹܿܡ
ܩܕܼܵܡ ܓܸܠܝܵܢܹܗ ܕܲܡܫܝܼܚܵܐ .
ܐܵܬܹ̇ܐ ܠܘܼܩܕܼܵܡ ܐܹܝܠܵܝܼܐ
ܕܲܢܫܲܬܸܿܩ ܩܵܠܹ̈ܐ ܕܛܘܼܥܝܲܝ.
ܘܢܲܦܥܸܐ ܠܸܒܵܐ ܕܐܲܒܼܵܗܹ̈ܐ
ܕܢܸܬܼܟܵܘܢܘܼܢ ܡ̣ܢ ܝܲܠܕܲܝ̈ܗܘܿܢ .
ܐܝܼܙ ܓܲܕܵܐ ܕܲܡܠܸܐ ܫܲܝܢܵܐ
ܡܫܲܕܲܪ ܡܲܠܟܵܐ ܠܥܵܡܲܪܬܵܐ.
ܕܲܒܼܓܲܠܝܘܼܬܼܵܐ ܕܦܸܬܼܓܼܵܡܵܘ̈ܗܝ
ܢܦܲܟܲܗ ܡܸܪܬܹܗ ܕܪܲܓܿܝܼܙܵܐ .
ܐܲܝܟ ܠܲܡܦܹܝܕܼܵܐ ܡܲܢܗܲܪ ܒܹܗ
ܠܚܸܫܘܼܟܹ̈ܐ ܠܘܵܬܼ ܝܼܕܲܥܬܼܵܐ.
ܘܐܲܝܟ ܗܲܕܿܝܼܐܵܐ ܡܲܦܥܸܐ ܒܹܗ
ܠܛܵܥܲܝܵ̈ܐ ܠܐܘܼܪܚܵܐ ܕܚܲܝܹ̈ܐ .
ܒܲܒܼ̈ܢܵܬܼ ܩܵܠܹ̈ܐ ܕܐܹܠܝܼܵܐ
ܒܵܛ̇ܠܝܼܢ ܩܵܠܵܘ̈ܗܝ ܕܲܢܟܼܝܼܠܵܐ.
ܘܦܵܣ̇ܩܝܼܢ ܢܸܫܒܵܘ̈ܗܝ ܐܲܣܝܼܪܹ̈ܐ
ܘܦܵܢܹ̇ܝܢ ܐܵܬܹ̇ܝܢ ܡ̣ܢ ܥܵܘ̣ܠܵܐ .
ܡܲܣܓܸܿܐ ܙܵܪܲܥ ܐܹܠܝܼܵܐ
ܒ̈ܢܵܬܼ ܩܵܠܹ̈̄ܐ ܕܲܬܼܘܵܬܼ ܢܲܦܫܵܐ.
ܘܲܡܪܲܒܸܿܐ ܒܛܲܠܵܐ ܕܡܸܠܵܘ̈ܗܝ
ܬܝܵܒܼܘܼܬܼܵܐ ܕܥܲܡܵܐ ܘܥܲܡܡܹ̈ܐ .
ܒܛܲܟܼܣܵܐ ܕܫܲܡܸܫ ܝܘܿܚܲܢܵܢ
ܩܕܼܵܡ ܕܸܢܚܹܗ ܐܲܪܥܵܢܵܝܵܐ.
ܒܹܗܘ̣ ܐܵܬܹ̇ܐ ܐܹܠܝܼܵܐ
ܩܕܼܵܡ ܗܵܘ̇ ܕܸܢܚܵܐ ܫܡܲܝܵܢܵܐ .
ܬܪܹܝܢ ܟܵܪ̄ܘܿܙܹܐ ܒܸܣܪ̈ܵܢܹܐ
ܓ̣ܒܼܵܐ ܠܹܗ ܒܲܬܼܪܹܝܢ ܓܸܠܝܵܢܵܘ̈ܗܝ.
ܕܲܢܛܲܝܒܼܘܼܢ ܠܹܗ ܥܲܠ ܐܲܪܥܵܐ
ܐܵܘܵܢܹ̈ܐ ܕܚܘܼܒܵܐ ܠܹܗ ܒܲܬܼܪܹܝܢ ܓܸܠܝܵܢܵܘ̈ܗܝ.
ܕܲܢܛܲܝܒܼܘܼܢ ܠܹܗ ܥܲܠ ܐܲܪܥܵܐ
ܐܵܘܵܢܹ̈ܐ ܕܚܘܼܒܵܐ ܒܢܲܦܫܵܐ .
ܝܘܿܚܲܢܵܢ ܐܲܟܼܪܸܙ ܝܲܠܕܹܿܗ
ܘܐܹܠܝܼܵܐ ܥܲܠ ܓܸܠܝܵܢܹܗ.
ܘܚܲܕܼܘܼ ܢܝܼܫܵܐ ܕܲܬܼܪ̈ܲܝܗܘܿܢ
ܕܢܲܦܢܘܿܢ ܨܹܐܕܼܵܘ̈ܗܝ ܠܐܲܒܿܝܼܕܹ̈ܐ .
ܡܲܣܓܸܿܐ ܡܙܲܗܲܪ ܐܹܠܝܼܵܐ
ܕܗܵܐ ܩ̣ܪܸܒܼ ܡܸܟܹܿܝܠ ܫܘܼܠܵܡܵܐ.
ܦܢܵܘ ܡ̣ܢ ܬܵܘܫܵܐ ܛܵܥܲܝܵ̈ܐ
ܠܐܘܼܪܚܵܐ ܫܦܝܼܬܼܵܐ ܕܦܸܬܼܓܼܵܡܲܝ̈ .
ܡܩܵܘܸܐ ܒܓܼܘܼܡܕܹܿܗ ܡܲܪܵܚܵܐ
ܟܲܕܼ ܛܵܥܹ̇ܐ ܘܡܲܛܥܹܐ ܠܐ̄ܢܵܫܵܐ.
ܥܕܲܡ̇ܐ ܕܨܵܦܚܵܐ ܨܵܦܲܚܬܼܵܐ
ܥܲܠ ܐܲܦܹܝ̈ܗ̇ ܕܟܼܠܵܐ ܐܲܪܥܵܐ .
ܠܗܵܘ̇ ܓܸܠܝܵܢܵܐ ܢܵܛܲ̇ܪ ܠܹܗ
ܠܥܵܘܵܠܵܐ ܘܟܸܢ ܡ̇ܘܒܸܿܕܼ ܠܹܗ.
ܕܢܸܚܙܘܿܢ ܐ̄ܢܵܫܵܐ ܘܡܲܠܲܐܟܹ̈ܐ
ܬܒܲܥܬܼܵܐ ܕܕܼܝܼܢܵܐ ܕܲܡܩܲܒܸܿܠ .
ܩܕܼܵܡ ܗܵܘ̇ ܝܵܘܡ̇ܐ ܡܸܬܼܚܲܙ̈ܝܵܢ
ܐܵܬܼ̈ܘܵܬܼܵܐ ܕܝܲܗ̣̄ܒܼ ܦܵܪܘܿܩܲܢ.
ܘܡܸܫܬܲܠܲܡ ܟܠܡܵܐ ܕܲܟܼܬܼܝܼܒܼ
ܘܫܵܠܹ̇ܐ ܥܵܠܡܵܐ ܡ̣ܢ ܪܲܗܛܹܗ .
ܫܸܡܫܵܐ ܕܵܥ̇ܟܿܝܼܢ ܙܲܠܝܼܩܵܘ̈ܗܝ
ܘܣܲܗܪܵܐ ܠܵܐ ܡܚܵܘܸܐ ܢܘܼܗܪܹܗ.
ܘܟܼܵܘܟܿܒܹ̈ܐ ܢܵܬܼ̇ܪܝܼܢ ܐܲܝܟ ܛܲܪ̈ܦܹܐ
ܘܒܼܵܛܹ̇ܠ ܪܲܗܛܵܐ ܕܢܲܗܝܼܪܹ̈ܐ .
ܙܵܝ̇ܚܝܼܢ ܐܲܠܦܹ̈ܐ ܕܣܸܕܼܪ̈ܲܝܗܘܿܢ
ܕܚܲܝ̈ܠܵܘܵܬܼܵܐ ܫܡܲܝܵܢܹ̈ܐ.
ܟܲܕܼ ܣܵܥ̇ܪܝܼܢ ܫܘܼܠܛܵܢܲܝ̈ܗܘܿܢ
ܠܛܘܼܝܵܒܹܗ ܕܡܲܠܟܵܐ ܕܪܵܘܡ̇ܐ .
ܦܵܬܲ݁ܚ ܬܲܪܥܵܐ ܕܲܪܩܝܼܥܵܐ
ܡܫܝܼܚܵܐ ܡ̇ܪܲܗ̇ ܕܬܸܫܒܿܘܿܚܬܵܐ.
ܘܕܼܵܢܲܚ̇ ܡ̣ܢ ܫܹܠܝ ܓܸܠܝܵܢܹܗ
ܘܲܡܚܲܦܸܐ ܠܹܗ ܠܢܲܗܝܼܪܵܐ .
ܒܦܸܚܡܵܐ ܕܢܘܼܗܪܵܐ ܕܲܩܕܵܡ̇ܘܗܝ
ܢܘܼܗܪܹܗ ܕܫܸܡܫܵܐ ܚܸܫܘܿܟܼܵܐ ܗ̄ܘ̣.
ܘܲܠܦܘܼܬܼ ܕܸܢܚܹܗ ܩܲܠܝܼܠܵܐ
ܨܸܡܚܹܗ ܕܒܲܪܩܵܐ ܡܲܬܿܝܼܢܵܐ ܗ̄ܘ̣ .
ܠܲܝܬܿ ܦܸܚܡܵܐ ܠܗܵܝ̇ ܬܸܫܒܿܘܿܚܬܵܐ
ܕܡܸܬܼܚܵܘܸܐ ܒܵܗ̇ ܓܸܠܝܵܢܹܗ
ܘܠܵܐ ܕܘܼܡܝܵܐ ܠܗܵܝ̇ ܪܲܒܿܘܼܬܼܵܐ
ܕܡܸܙܕܲܝܲܚ ܒܵܗ̇ ܡ̣ܢ ܥܝܼܪܹ̈ܐ .
ܐܲܠܦܹ̈ܐ ܕܟܸܢ̈ܫܹܐ ܪ̈ܘܼܚܵܢܹܐ
ܬܵܢܹ̇ܝܢ ܫܘܼܒܼܚܵܐ ܕܪܲܒܿܘܼܬܹܗ.
ܘܲܣܪ̈ܵܦܹܐ ܕܠܵܐ ܡܸܢܝܵܢܵܐ
ܡܩܲܕܿܫܝܼܢ ܠܹܗ ܡ̣ܢ ܟܠ ܦܸܢ̈ܝܵܢ .
ܠܵܐ ܡܸܬܼܡܲܠܠܝܼܢ ܩܵܠܲܝ̈ܗܘܿܢ
ܒܠܸܫܵܢܹ̈ܐ ܐܲܪ̈ܥܵܢܵܝܹܐ.
ܘܠܵܐ ܡܨܹܝܢ ܨܵܝ̇ܬܿܝܼܢ ܡܵܝ̈ܘܿܬܹܐ
ܢܸܥ̈ܡܵܬܼܵܐ ܕܗܘܼܠܵܠܲܝ̈ܗܘܿܢ .
ܡܙܝܼܥܝܼܢ ܠܐܲܪܥܵܐ ܒܩܵܠܲܝ̈ܗܘܿܢ
ܘܠܲܫܡܲܝܵܐ ܒܫܝܼܦܘܿܪ̈ܲܝܗܘܿܢ.
ܟܲܕܼ ܪܵܗ̇ܛܝܼܢ ܠܐܲܪܒܲܥܦܸܢ̈ܝܵܢ
ܕܲܢܣܲܒܼܪܘܼܢ ܩܵܠ ܦܘܼܪܩܵܢܵܐ .
ܩܵܠ ܩܲܪ̈ܢܵܬܼܵܐ ܡܲܪܥܸܠ ܠܵܗ̇
ܠܥܵܡܲܪܬܵܐ ܥܲܠ ܝܲܬܵܒܹ̈ܝܗ̇.
ܘܫܝܼܦܘܿܪܹ̈ܐ ܕܚܝܼܠܹ̈ܐ ܡܲܪܡܹܝܢ
ܙܵܘܥܵܐ ܒܠܸܒܵܐ ܕܛܲܒܿܝܼܥܹ̈ܐ .
ܠܥܸܠ ܡ̣ܢ ܟܠܗܘܿܢ ܡܸܙܕܲܝܲܚ
ܡܫܝܼܚܵܐ ܡܵܪܵܗ̇ ܕܬܸܫܒܿܘܿܚܬܵܐ
ܟܲܕܼ ܩܵܥܹ̇ܝܢ ܠܹܗ ܒܩܵܠܲܝ̈ܗܘܿܢ
ܩܲܕܿܝܼܫ ܡܲܠܟܲܢ ܙܲܟܵܝܵܐ .
ܡܙܲܝܲܚ ܠܹܗ ܪܹܫ ܡܲܠܲܐܟܹ̈ܐ
ܠܢܝܼܫܹܗ ܚܲܝܵܐ ܕܲܨܠܝܼܒܼܵܐ.
ܘܲܒܼܫܘܼܒܼܚܵܐ ܕܠܵܐ ܡܸܬܼܡܲܠܲܠ
ܡܚܵܘܸܐ ܠܹܗ ܠܥܹܝܢ ܚܲܙܝܹ̈ܐ .
ܩܕܼܵܡ̇ܘܗܝ ܐܵܬܲܝܵܐ ܙܵܟܼܘܼܬܹܗ
ܕܡܲܠܟܵܐ ܕܲܙܟܼܵܐ ܒܲܨܠܝܼܒܹܗ
ܘܲܡܩܲܕܿܫܝܼܢ ܠܹܗ ܪ̈ܘܼܚܵܢܹܐ
ܚܠܵܦ ܨܘܿܚ̈ܝܵܬܼܵܐ ܕܛܵܠܘܿܡܹ̈ܐ .
ܡܸܬܼܟܲܐܪ̈ܵܢ ܒܵܗ̇ ܒܲܚܙܵܬܹܗ
ܫܲܪ̈ܒܼܵܬܼܵܐ ܕܒܹܝܬܼ ܝܼܣܪܵܝܹܠ.
ܘܲܒܼܢܸܥ̈ܡܵܬܼܵܐ ܚܢܝܼ̈ܓܼܵܬܼܵܐ
ܬܵܢܹ̇ܝܢ ܩܵܠܹ̈ܐ ܕܐܘܿܠ̈ܝܵܬܼܵܐ .
ܒܗܸܕܼܪܵܐ ܪܲܒܵܐ ܡܚܵܘܸܐ ܠܹܗ
ܠܗܵܘ̇ ܢܝܼܫܵܐ ܕܚܲܫ̣ ܒܹܗ ܒܐܲܪܥܵܐ.
ܘܡ̇ܐ ܕܚܵܙܹ̇ܝܢ ܪܲܒܿܘܼܬܼ ܫܘܼܒܼܚܹܗ
ܢܸܬܼܟܲܐܪܘܼܢ ܒܹܗ ܨܵܠܘܼܒܼܵܘ̈ܗܝ .
ܗܘ̤ ܥܲܡ ܢܝܼܫܹܗ ܡܸܙܕܲܝܲܚ
ܪܹܫܝܼܬܿܢ ܡ̣ܢ ܪ̈ܘܼܚܵܢܹܐ.
ܘܚܵܙܹ̇ܝܢ ܫܘܼܒܼܚܵܐ ܕܪܲܒܿܘܼܬܹܗ
ܫܡܲܝܵܢܹ̈ܐ ܘܐܲܪ̈ܥܵܢܵܝܹܐ .
ܒܹܗ ܒܲܟܼܝܵܢܹܗ ܡܸܬܼܚܵܘܸܐ
ܠܪ̈ܘܼܚܵܢܹܐ ܘܲܠܦܲܓܼܪ̈ܢܹܐ.
ܘܗܵܘ̇ ܕܐܸܣܬܲܠܲܩ ܒܲܥܢܵܢܹ̈ܐ
ܗܘ̤ܝܘܼ ܕܐܵܬܹ̇ܐ ܒܫܘܼܠܵܡܵܐ .
ܡܲܠܲܐܟܹ̈ܐ ܩܲܕܹܿܡܘ ܒܲܕܹܿܩܘ
ܒܡܲܣܲܩܬܹܿܗ ܥܲܠ ܓܸܠܝܵܢܹܗ.
ܕܒܲܚܙܵܬܼܵܐ ܕܐܸܣܬܲܠܲܩ ܒܵܗ̇
ܒܵܗ̇ ܐܵܬܹ̇ܐ ܒܫܘܼܒܼܚܹܗ ܪܲܒܵܐ .
ܠܵܐ ܗ̄ܘ̣̱ܵܐ ܟܝܵܢܵܐ ܕܐܝܼܬܼܘܼܬܼܵܐ
ܡܫܲܢܹܐ ܘܚܵܙܹ̇ܩ ܒܲܟܼܝܵܢܹܗ.
ܦܲܓܼܪܵܢܵܐ ܗ̄ܘ̣ ܕܐܵܬܹ̇ܐ ܕܲܢܕܘܼܢ
ܕܩܲܒܸܿܠ ܕܝܼܢܵܐ ܘܫܘܼܠܛܵܢܵܐ .
ܠܲܝܬܿ ܠܐܝܼܬܼܘܼܬܼܵܐ ܟܝܵܢܐܝܼܬܼ
ܕܡ̣ܢ ܐܲܬܼܪܵܐ ܠܐܲܬܼܪܵܐ ܬܫܲܢܵܐ.
ܨܸܒܼܝܵܢܵܐ ܗ̄ܘ̣ ܚܵܙܹ̇ܩ ܒܲܠܚܘܿܕܼ
ܡܸܠܬܼܵܐ ܐܝܼܬܼܝܵܐ ܥܲܡ ܦܲܓܼܪܵܐ .
ܡܲܚܲܬܿܬܵܐ ܕܠܵܐ ܫܘܼܢܵܝܵܐ
ܢܵܚ̇ܬܵܐ ܥܲܡܹܗ ܡ̣ܢ ܪܵܘܡ̇ܐ.
ܘܲܡܚܲܕܼܿܬܼ ܒܵܗ̇ ܠܲܡܠܝܼܠܹ̈ܐ
ܘܒܼܵܚܲܪ ܒܵܗ̇ ܣܘܼܥܪ݁ܵܢܲܝܗܘܿܢ .
ܒܗܸܕܼܪܵܐ ܪܲܒܵܐ ܡܸܬܼܚܵܘܹܐ
ܟܲܕܼ ܕܵܢܚ̇ ܒܲܕܼܡܘܼܬܼ ܒܲܪܩܵܐ.
ܘܲܡܚܵܘܸܐ ܠܵܗ̇ ܠܲܚܙܵܬܹܗ
ܡ̣ܢ ܣܵܘܦܹ̈ܝܗ̇ ܠܣܵܘܦܹ̈ܝܗ̇ ܕܐܲܪܥܵܐ .
ܩܵܥܹ̇ܝܢ ܪ̈ܲܒܲܝ ܡܲܠܲܐܟܹ̈ܐ
ܒܫܝܼܦܘܿܪܹ̈ܐ ܪ̈ܘܼܚܵܢܵܝܹܐ.
ܘܲܒܼܫܘܼܠܵܡ ܫܝܼܦܘܿܪ̈ܲܝܗܘܿܢ
ܩܵܪܝܵܐ ܩܲܪܢܵܐ ܕܢܘܼܚܵܡܵܐ .
ܡܲܙܥܸܩ ܪܹܫܵܐ ܕܡܲܠܲܐܟܹ̈ܐ
ܒܩܲܪܢܵܐ ܐ̄̇ܚܪܵܝܬܵܐ ܕܢܘܼܚܵܡܵܐ.
ܘܲܒܼܩܵܠܹ̈ܐ ܕܚܝܼܠܹ̈ܐ ܦܵܩܹ̇ܕܼ
ܠܐܲܪܥܵܐ ܕܬܼܵܘܠܸܕܼ ܥܲܢܝܼ̈ܕܹܐ .
ܡ̇ܚܹ̇ܝܢ ܠܵܗ̇ ܚܸܒܼܠܹ̈ܐ ܠܐܲܪܥܵܐ
ܕܬܼܵܘܠܸܕܼ ܚܠܵܦ ܙܲܪ̈ܥܹܐ.
ܟܲܕܼ ܥܵܨܹ̇ܐ ܠܵܗ̇ ܦܘܼܩܕܵܢܵܐ
ܕܠܵܐ ܢܦܘܼܫ ܡܝܼܬܼܵܐ ܒܓܼܵܘ ܥܘܼܒܵܗ̇ .
ܩܵܠܵܐ ܕܚܝܼܠܵܐ ܡܲܪܗܸܒܼ ܠܹܗ
ܠܡܵܘܬܵܐ ܪܲܒܿ ܒܲܝܬܵܐ ܕܲܫܝܘܿܠ.
ܟܲܕܼ ܬܵܒܲܥ̇ ܠܹܗ ܚܘܼܫܒܵܢܵܐ
ܕܡܸܢܝܵܢܵܐ ܕܝܲܠܕܵܘ̈ܗܝ ܕܐܵܕܼܵܡ .
ܠܵܐ ܛܵܥܹ̇ܐ ܡܝܼܬܼܵܐ ܒܲܫܝܘܿܠ
ܘܠܵܐ ܦܵܐܹ̇ܫ ܒܵܗ̇ ܗܲܕܵܡ̇ܐ.
ܚܲܕܼܘܼ ܩܵܠܵܐ ܕܲܡܢܲܚܸܡ
ܠܛܵܒܹ̈ܐ ܘܒܼܝܼܫܹ̈ܐ ܫܲܘܝܵܐܝܼܬܼ .
ܩܝܵܡܬܵܐ ܫܲܘܝܵܐ ܥܲܠ ܟܠܢܵܫ
ܚܙܵܬܼܵܐ ܕܟܼܠܢܵܫ ܠܵܐ ܫܲܘܝܵܐ.
ܨܸܒܼܝܵܢܵܐ ܗ̄ܘ̣ ܕܲܡܚܵܘܸܐ ܠܹܗ
ܠܦܲܓܼܪܵܐ ܫܒܼܝܼܚܵܐ ܡ̣ܢ ܚܲܒܼܪܹܗ .
ܒܠܸܠܝܵܐ ܡܚܹܐ ܓܸܠܝܵܢܹܗ
ܡܲܠܟܵܐ ܕܪܵܘܡܵܐ ܠܐܲܪ̈ܥܵܢܹܐ
ܘܲܡܛܲܠܸܩ ܠܹܗ ܠܚܸܫܘܿܟܼܵܐ
ܒܢܘܼܗܪܵܐ ܕܡܲܒܼܪܸܩ ܡ̣ܢ ܦܲܓܼܪܹܗ .
ܢܵܦ̇ܠܵܐ ܬܘܵܬܼܵܐ ܥܲܠ ܟܠܢܵܫ
ܒܩܵܠ ܝܘܼܒܵܒܼܵܐ ܕܡܲܠܲܐܟܹ̈ܐ.
ܘܡܸܬܼܪܲܗܒܿܝܼܢ ܐܲܪ̈ܥܵܢܵܝܹܐ.
ܒܲܚܙܵܬܼܵܐ ܕܪ̈ܘܼܚܵܢܵܝܹܐ .
ܡܸܬܼܒܲܠܗܸܐ ܠܸܒܵܐ ܕܐ̄ܢܵܫܵܐ
ܒܩܵܠܵܐ ܕܕܼܵܡܹ̇ܐ ܠܲܕܼܝܲܡܵܐ.
ܘܐܵܚ̇ܕܿܝܼܢ ܚܸܒܼܠܹ̈ܐ ܘܨܵܘܪ̈ܵܢܹܐ
ܒܙܵܘܥܵܐ ܕܡܲܦܸܩ ܢܲܦܫܵܬܼ̈ܐ .
ܩܵܠܵܐ ܕܚܝܼܠܵܐ ܡܲܪܗܸܒܼ ܠܹܗ
ܠܐܵܟܹ̇ܠ ܩܲܪܨܵܐ ܡ̇ܪܘܿܕܼܵܐ.
ܘܒܼܵܛܹ̇ܠ ܟܠܹܗ ܫܘܼܠܛܵܢܹܗ
ܒܚܲܕܼ ܪܸܡܙܵܐ ܒܲܪܦܵܦ ܥܲܝܢܵܐ .
ܒܚܲܒܼܠܹ̈ܐ ܕܢܘܼܪܵܐ ܐܵܣܲܪ ܠܹܗ
ܘܡܲܪܡܸܐ ܠܹܗ ܒܫܲܠܗܹܒܼܝܼܬܼܵܐ.
ܟܲܕܼ ܡܸܬܼܒܲܩܹܝܢ ܚܲܙܵܝܹ̈ܐ
ܒܫܘܼܬܵܩܹܗ ܕܠܵܐ ܫܘܼܠܵܡܵܐ .
ܠܒܲܪܢܵܫܵܐ ܕܹܝܢ ܕܲܓܼܒܼܵܐ ܠܹܗ
ܘܡܲܠܝܼ ܒܹܗ ܪܸܓܼܬܼ ܪܘܼܫܥܹܗ.
ܡܛܲܠܸܩ ܠܹܗ ܡ̣ܢ ܚܲܝܘܼܬܼܵܐ
ܒܐܲܒܼܕܵܢܵܐ ܕܦܲܓܼܪܹܗ ܘܢܲܦܫܹܗ .
ܠܵܐ ܡܲܪܦܸܐ ܠܹܗ ܕܲܢܩܵܘܸܐ
ܥܲܡ ܪܲܒܹܿܗ ܒܓܼܵܘ ܫܘܼܢܵܩܵܐ.
ܡܣܵܦܘܼ ܡܣܝܼܦ ܠܹܗ ܟܠ ܟܠܹܗ
ܘܲܡܛܲܠܸܩ ܠܹܗ ܡ̣ܢ ܚܲܝܹ̈ܐ .
ܬܸܕܼܡܘܼܪܬܵܐ ܚܕܲܬܵܐ ܣܵܥܲ݁ܪ
ܒܵܪܘܿܝܵܐ ܒܒܲܪ ܐܲܒܼܕܵܢܵܐ.
ܕܥܲܡ ܚܘܼܒܵܠܵܐ ܕܗܲܕܵܡܘ̈ܗܝ
ܫܪܵܝܵܐ ܕܢܲܦܫܹܗ ܡܸܬܿܬܵܘܣܲܦ .
ܓܘܼܢܚܵܐ ܪܵܒܵܐ ܡܚܵܘܸܐ ܠܹܗ
ܒܛܘܼܠܵܩ ܚܲܝܵܘ̈ܗܝ ܠܲܡܠܝܼܠܹ̈ܐ.
ܕܐܲܝܟܲܢ ܛܵܠ̇ܩܵܐ ܡ̣ܢ ܚܲܝܹ̈ܐ
ܢܲܦܫܵܐ ܟܝܵܢܵܐ ܕܠܵܐ ܡ̇ܐܹ̇ܬܼ .
ܫܵܘܹ̇ܐ ܕܢܸܗܘܸܐ ܣܘܼܪܵܕܹܐ
ܗܵܘ̇ ܡ̇ܐܢܵܐ ܕܟܼܠܵܗ̇ ܛܘܼܥܝܲܝ.
ܕܐܲܛܥܝܼ ܠܐ̄ܢܵܫܵܐ ܡ̣ܢ ܩܘܼܫܬܵܐ
ܢܸܬܼܢܘܿܢ ܐ̄ܢܵܫܵܐ ܐܲܒܼܕܼܵܢܹܗ .
ܠܟܼܘܼܐܵܪܹܗ ܕܐܵܟܹ̇ܠ ܩܲܪܨܵܐ
ܡ̇ܘܒܸܿܕܼ ܠܹܗ ܡ̣ܢ ܚܲܝܘܼܬܼܵܐ.
ܕܥܲܠ ܕܲܥܡܲܪ ܒܹܗ ܨܸܒܼܝܵܢܹܗ
ܕܢܸܫܬܲܢܩܘܼܢ ܒܐܲܒܼܕܵܢ ܚܲܝܘ̈ܗܝ .
ܢܸܓܼ̈ܕܹܿܐ ܥܦܝܼܦܹ̈ܐ ܣܵܓܹ̇ܝܢ ܠܹܗ
ܠܡܵܪܘܿܕܵܐ ܒܓܼܵܘ ܓܹܗܲܢܵܐ.
ܕܚܵܪܹܒܼ ܗܲܝܟܲܠ ܨܒܼܝܵܢܹܗ
ܘܗܘ̤ ܡܸܬܿܬܲܫܢܲܩ ܘܲܠܥܵܠܲܡ .
ܩܕܼܵܡ ܪ̈ܘܼܚܵܢܹܐ ܘܦܲܓܼܪ̈ܵܢܹܐ
ܡ̇ܘܒܸܿܕܼ ܠܹܗ ܠܗܵܘ̇ ܒܲܪܢܵܫܵܐ.
ܘܠܲܫܡܲܝܵܢܹ̈ܐ ܘܠܲܐܪ̈ܥܵܢܹܐ
ܡܚܵܘܸܐ ܫܸܦܠܹܗ ܕܡܲܪܵܚܵܐ .
ܠܘܼܩܕܼܵܡ ܐܵܣܲܪ̇ ܡܵܪܘܿܕܼܵܐ
ܘܡܲܪܡܸܐ ܠܹܗ ܒܓܼܵܘ ܓܹܗܲܢܵܐ.
ܘܟܸܢ ܦܵܬܲ݁ܚ ܬܲܪ̈ܥܲܝ ܪܵܘܡܵܐ ܘܲܡܟܲܢܸܫ ܠܲܓܼܒܼܵܘ̈ܗܝ ܨܸܐܕܼܵܘܗܝ .
ܦܘܼܪܫܵܢܵܐ ܪܲܒܵܐ ܥܵܒܹ̇ܕܼ
ܒܗܵܝ̇ ܕܲܡܟܲܢܸܫ ܠܲܓܼܒܲܝܵ̈ܐ.
ܕܟܹܐܢܹ̈ܐ ܦܵܪܚܝܼܢ ܠܲܫܡܲܝܵܐ
ܘܒܼܝܼܫܹ̈ܐ ܦܵܝ̇ܫܝܼܢ ܥܲܠ ܐܲܪܥܵܐ .
ܗܵܪܟܵܐ ܫܵܩ̇ܠܵܐ ܫܘܼܠܵܡܵܐ
ܗܵܝ̇ ܕܐܸܬܼܢܲܒܿܝܼ ܩܕܼܵܡ ܕܵܟܹ̈ܐ.
ܕܡܸܬܿܕܲܒܼܪܝܼܢ ܘܲܕܼܡܸܫܬܲܒܼܩܝܼܢ
ܕܦܵܪ̇ܫܝܼܢ ܛܵܒܹ̈ܐ ܡ̣ܢ ܒܝܼܫܹ̈ܐ .
ܩܵܝ̇ܡܝܼܢ ܠܘܼܩܕܵܡ ܥܲܢܝܼܕܹ̈ܐ
ܘܫܵܠ̇ܚܝܼܢ ܠܵܗ̇ ܠܡܵܝܘܿܬܼܘܼܬܼܵܐ.
ܘܗܵܝܕܹܿܝܢ ܡܸܬܼܚܲܠܦܝܼܢ ܚܲܝܹ̈ܐ
ܠܲܕܼܡܘܼܬܼܵܐ ܕܠܵܐ ܡ̇ܝܘܿܬܹ̈ܐ .
ܗܵܝܕܹܿܝܢ ܫܵܩ̇ܠܵܐ ܫܘܼܠܵܡܵܐ
ܡܸܠܬܹܗ ܕܦܵܘܠܘܿܣ ܟܵܪܘܿܙܵܐ.
ܕܠܵܐ ܕܵܡ̇ܟܿܝܼܢ ܫܸܢܬܹܗ ܕܡ̇ܘܬܵܐ
ܚܲܝܹ̈ܐ ܕܡܲܕܼܪܸܟ ܫܘܼܠܵܡܵܐ .
ܡܝܼܬܼ̈ܐ ܘܚܲܝܹ̈ܐ ܡܸܬܼܚܲܠܦܝܼܢ
ܘܗܵܘܹ̇ܝܢ ܒܲܕܼܡܘܼܬܼ ܪ̈ܘܼܚܵܢܹܐ.
ܘܲܡܚܲܕܸܿܬܼ ܦܲܓܼܪܵܐ ܘܢܲܦܫܵܐ
ܘܬܼܘܼܒܼ ܠܵܐ ܕܵܚ̇ܠܝܼܢ ܡ̣ܢ ܚܲܫܹ̈ܐ .
ܚܲܕܼ ܩܵܠܵܐ ܡܲܪܗܸܒܼ ܘܲܡܩܝܼܡ
ܠܡܝܼܬܹ̈ܐ ܡ̣ܢ ܫܸܢܲܬܿ ܡ̇ܘܬܵܐ.
ܘܥܲܡ ܢܘܼܚܵܡܵܐ ܕܥܲܢܝܼܕܹ̈ܐ
ܩܵܢܹ̇ܝܢ ܚܲܝܹ̈ܐ ܫܘܼܚܠܵܦܵܐ .
ܒܪܸܡܙܵܐ ܙܥܘܿܪܵܐ ܡܸܣܬܲܥܪܝܼܢ
ܗܵܠܹܝܢ ܟܠܗܘܿܢ ܦܘܼܪ̈ܫܵܢܹܐ.
ܘܒܲܪܦܵܦ ܥܲܝܢܵܐ ܡܸܬܼܚܲܠܦܝܼܢ
ܫܡܲܝܵܢܹ̈ܐ ܘܐܲܪ̈ܥܵܢܵܝܹܐ .
ܩܲܠܝܼܠ ܝܲܬܿܝܼܪ ܡ̣ܢ ܒܲܪܩܵܐ
ܗܵܘ̇ ܢܘܼܗܪܵܐ ܕܕܼܵܢܲܚ̇ ܡ̣ܢ ܫܹܠܝ.
ܘܥܲܡܹܗ ܕܕܸܢܚܵܐ ܕܲܚܙܵܬܹܗ
ܡܫܲܚܠܸܦ ܟܠ ܘܲܡܚܲܕܹܿܬܼ ܟܠ .
ܗܵܘܹ̇ܝܢ ܦܲܓܼܪܹ̈ܐ ܕܙܲܕܿܝܼܩܹ̈ܐ
ܦܵܪ̈ܘܿܚܹܐ ܘܪ̈ܘܼܚܵܢܵܝܹܐ.
ܟܲܕܼ ܡܸܙܕܲܝܚܝܼܢ ܒܲܥܢܵܢܹ̈ܐ
ܥܕܲܡܵܐ ܠܬܲܪܥܹܗ ܕܲܪܩܝܼܥܵܐ .
ܥܢܵܢܹ̈ܐ ܕܢܘܼܗܪܵܐ ܡܸܬܼܪ̈ܲܟܼܢܵܢ
ܘܛܵܥ̈ܢܵܢ ܦܲܓܼܪܹ̈ܐ ܕܩܲܕܿܝܼܫܹ̈ܐ.
ܘܠܐܘܼܪܥܹܗ ܕܚܲܬܼܢܵܐ ܡܸܬܼܚܲܛܦܝܼܢ
ܕܢܸܥܠܘܼܢ ܥܲܡܹܗ ܠܲܫܡܲܝܵܐ .
ܡܪܝܼܡ ܠܹܗ ܩܵܠܹܗ ܕܦܘܼܩܕܵܢܵܐ
ܠܐܲܦܲܝ̈ ܬܲܪܥܵܐ ܕܲܪܩܝܼܥܵܐ.
ܘܦܵܬܲ݁ܚ ܠܹܗ ܩܕܼܵܡ ܥܵܠܘܿܠܹ̈ܐ
ܠܬܲܪܥܵܐ ܪܲܒܵܐ ܕܲܫܡܲܝܵܐ .
ܥܵܐܹ̇ܠ ܡܲܠܟܵܐ ܒܪܹܫ ܚܲܝܠܹܗ
ܘܟܼܠܗܘܿܢ ܕܐܲܚܸܒܼܘ ܓܸܠܝܵܢܹܗ.
ܘܐܵܚܹ̇ܕܼ ܠܹܗ ܠܬܲܪܥܵܐ ܕܪܵܘܡ̇ܐ
ܒܐܲܦܲܝ̈ ܒܝܼܫܹ̈ܐ ܘܟܼܵܦܘܿܪܹ̈ܐ .
ܒܗܵܘ̇ ܥܸܕܵܢܵܐ ܡܸܬܼܒܲܠܗܹܝܢ
ܫܹܐܕܹ̈ܐ ܘܐ̄ܢܵܫܵܐ ܪ̈ܲܫܝܼܥܹܐ.
ܕܚܵܙܹ̇ܝܢ ܫܘܼܒܼܚܵܐ ܕܲܓܼܒܲܝ̈ܵܐ
ܟܲܕܼ ܡܸܙܕܲܚܝܼܢ ܒܲܥܢܵܢܹܐ .
ܢܵܩ̇ܫܝܼܢ ܒܲܬܼܪܲܥ ܟܹܐܢܘܼܬܼܵܐ
ܘܠܵܐ ܥܵܢ̇ܝܵܐ ܠܗܘܿܢ ܛܲܝܒܿܘܼܬܼܵܐ.
ܘܫܵܐ̇ܠܝܼܢ ܪ̈ܲܚܡܹܐ ܠܕܲܝܵ̇ܢܵܐ
ܘܡܲܗܡܸܐ ܡܸܢܗܘܿܢ ܚܲܢܵܢܵܐ .
ܕܲܪܚܸܡ̣ܘ ܐܲܪܥܵܐ ܕܠܵܘ̈ܛܵܬܼܵܐ
ܘܠܵܐ ܪܲܓܼܘ ܛܘܼܒܹ̈ܐ ܫܡܲܝܵܢܹ̈ܐ.
ܒܐܲܬܼܪܵܐ ܕܐܲܚܸܒܼܘ ܡܸܫܬܲܒܼܩܝܼܢ
ܟܲܕܼ ܡܸܬܼܢܲܓܿܕܼܝܼܢ ܩܲܫܝܵܐܝܼܬܼ .
ܟܲܪܝܘܼܬܼܵܐ ܘܲܚܢܵܩ ܢܲܦܫܵܐ
ܫܵܚܹ̇ܩ ܠܗܘܿܢ ܛܵܒܼ ܡ̣ܢ ܢܸܓܼ̈ܕܹܿܐ.
ܘܕܼܵܝ̇ܢܝܼܢ ܬܲܡܵܢ ܡܘܼܡܲܝ̈ܗܘܿܢ
ܘܲܡܦܲܪܣܹܝܢ ܣܘܼܥܪܵܢܲܝܗܘܿܢ .
ܡܩܲܒܿܠܝܼܢ ܬܲܡ̇ܢ ܝܼܕܲܥܬܼܵܐ
ܘܗܵܘܹ̇ܝܢ ܦܵܪ̈ܫܲܝ ܘܵܠ̈ܝܵܬܼܵܐ.
ܘܲܡܙܲܕܿܩܝܼܢ ܠܵܗ̇ ܠܟܹܐܢܘܼܬܼܵܐ
ܒܬܲܒܼ̈ܥܵܬܼܵܐ ܕܲܩܢܘܿܡܲܝ̈ܗܘܿܢ .
ܒܝܼܕܲܥܬܼܵܐ ܚܵܙܹ̇ܝܢ ܬܲܡ̇ܢ
ܒܪܸ̈ܓܼܫܹܐ ܕܗܵܘܢܵܐ ܩܲܠܝܼܠܵܐ.
ܟܠܝܼܠܹ̈ܐ ܕܫܘܼܒܼܚܵܐ ܕܡܸܬܼܦܲܪܥܝܼܢ
ܩܲܕܿܝܼܫܹ̈ܐ ܒܡܲܠܟܿܘܼܬܼ ܪܵܘܡ̇ܐ .
ܒܵܟܹ̇ܝܢ ܘܐܵܠܹ̇ܝܢ ܒܲܚܢܲܓܼܬܼܵܐ
ܟܲܕܼ ܚܵܝ̇ܪܝܼܢ ܠܐܲܦܲܝ̈ ܪܵܘܡܵܐ.
ܘܚܵܙܹ̇ܝܢ ܐܘܼܪܚܵܐ ܕܒܲܡܨܲܥܬܼܵܐ
ܕܥܲܣܩܵܐ ܠܡܸܥܒܲܪ ܠܘܵܬܼ ܛܵܒܹ̈ܐ .
ܦܬܲܚ ܠܲܢ ܩܵܥܹ̇ܝܢ ܛܵܠܘܿܡܹ̈ܐ
ܠܘܵܬܼ ܡܵܪܵܐ ܕܲܣ̣ܵܢܵܘ ܚܘܼܒܹܿܗ.
ܘܡܸܬܼܦܲܢܝܵܐ ܠܗܘܿܢ ܒܲܪ̄ܬܼ ܩܵܠܵܐ
ܕܠܵܐ ܝܵ̇ܕܲܥܢܵܐ ܥܲܡܠܲܝ̈ܟܿܘܿܢ .
ܠܵܐ ܡܸܬܼܡܲܢ̈ܝܵܢ ܐܘܿܠ̈ܝܵܬܼܵܐ
ܕܬܼܵܢܹ̇ܝܢ ܬܲܡ̇ܢ ܚܲܛܵܝܹ̈ܐ.
ܘܠܵܐ ܡܸܬܼܡܲܠ̈ܠܵܢ ܚܸܢ̈ܓܼܵܬܼܵܐ
ܕܡܸܬܼܟܲܫܦܝܼܢ ܡ̣ܢ ܫܘܼܢܵܩܵܐ .
ܐܲܪܥܵܐ ܒܲܕܼܡܘܼܬܼ ܓܸܗܲܢܵܐ
ܗܵܘ̇ܝܵܐ ܠܗܘܿܢ ܠܲܒܼܢܲܝ̈ ܐܲܪܥܵܐ.
ܘܲܒܼܟܼܘܼܪܵܐ ܕܪܸ̈ܥܝܵܢܲܝܗܘܿܢ
ܒܵܚ̇ܪܝܼܢ ܙܹܐܦܵܐ ܕܡܘܼܡܲܝ̈ܗܘܿܢ .
ܒܲܚܙܵܬܼܵܐ ܕܗܵܘܢܹ̈ܐ ܚܵܙܹ̇ܝܢ
ܣܬܼܝܼܪ̈ܵܬܼܵܐ ܕܣܘܼܥܪ̈ܵܢܲܝܗܘܿܢ.
ܘܲܒܼܡܲܣܲܐܬܼܵܐ ܕܪܸܥܝܵܢܵܐ
ܬܵܩ̇ܠܝܼܢ ܝܘܼܩܪܵܐ ܕܒܼܝܼ̈ܫܵܬܼܵܐ .
ܠܵܐ ܫܘܸܐ ܢܸܓܼܕܹܿܗ ܕܫܘܼܢܵܩܵܐ
ܥܲܠ ܟܠܗܘܿܢ ܕܲܒܼܓܹܗܲܢܵܐ.
ܕܲܠܦܘܼܬܼ ܪܲܒܿܘܼܬܼ ܒܝܼܫܘܼܬܼܵܐ
ܡܲܪܝܼܪ ܢܸܓܼܕܵܐ ܡ̣ܢ ܢܸܓܼܕܵܐ .
ܐܵܦܠܵܐ ܒܫܘܼܒܼܚܵܐ ܕܥܸܠܵܝܹ̈ܐ
ܠܵܐ ܫܘܸܐ ܨܸܡܚܵܐ ܕܕܸܠܩܲܝ̈ܗܘܿܢ.
ܕܲܠܦܘܼܬܼ ܥܲܡܠܹ̈ܐ ܡܸܬܼܝܲܗ̄ܒܿܝܼܢ
ܟܠܝܼܠܹ̈ܐ ܕܫܘܼܒܼܚܵܐ ܠܢܲܨܝܼܚܹ̈ܐ .
ܒܟܼܵܘܟܿܒܹ̈ܐ ܫܪ̈ܵܓܹܐ ܢܲܗܝܼܪܹ̈ܐ
ܦܲܚܸܡ ܦܵܘܠܘܿܣ ܕܸܠܩܲܝ̈ܗܘܿܢ.
ܕܨܵܡܲܚ̇ ܦܲܓܼܪܵܐ ܡ̣ܢ ܦܲܓܼܪܵܐ
ܒܲܕܼܡܘܼܬܼ ܟܵܘܟܼܒܸܿܐ ܡ̣ܢ ܚܲܒܼܪܹܗ .
ܠܟܼܠܢܵܫ ܐܲܝܟ ܥܲܡܠܹܗ ܐܲܓܼܪܹܗ
ܬܵܩ̇ܠܵܐ ܘܝܵܗ̇ܒܵܐ ܟܹܐܢܘܼܬܼܵܐ.
ܘܲܠܦܘܼܬܼ ܚܘܼܒܵܐ ܕܪܸܥܝܵܢܵܐ
ܣܵܓܹ̇ܐ ܫܘܼܒܼܚܵܐ ܕܟܲܫܝܼܪܹ̈ܐ .
ܗܵܘܹ̇ܐ ܠܗܘܿܢ ܕܘܼܟܲܬܼ ܐܲܪܥܵܐ
ܡܸܬܼܚܵܐ ܕܚܲܨܹܗ ܕܲܪܩܝܼܥܵܐ.
ܘܬܲܛܠܝܼܠܵܐ ܫܡܲܝܵܐ ܕܲܠܥܸܠ
ܗܵܘ̇ ܕܡ̣ܢ ܒܪܵܫܝܼܬܼ ܐܸܬܿܬܲܩܲܢ .
ܡܕܲܝܪܝܼܢ ܒܐܲܬܼܪܵܐ ܢܲܗܝܼܪܵܐ
ܕܠܵܐ ܡܲܡܠܸܟ ܒܹܗ ܚܸܫܘܿܟܼܵܐ.
ܘܠܲܝܬܿ ܦܸܚܡܵܐ ܠܗܲܢܝܼܐܘܼܬܼܵܐ
ܕܒܼܘܼܣܵܡܗܘܿܢ ܪܘܼܚܵܢܵܝܵܐ .
ܠܵܐ ܥܵܡ̇ܠܝܼܢ ܒܲܢܝܵܚܲܝ̈ܗܘܿܢ
ܘܠܵܐ ܠܵܐܹ̇ܝܢ ܒܲܣܡܵܟܲܝ̈ܗܘܿܢ.
ܪܘܼܚܵܢܵܐܝܼܬܼ ܡܸܬܼܓܲܐܹܝܢ
ܒܛܘܼܒܹ̈ܐ ܕܡܸܡܬܼܘܿܡ ܠܵܐ ܡܵܘܦܹܝܢ .
ܥܲܡܠܲܝ̈ܗܘܿܢ ܗܘܼܠܵܠܲܝ̈ܗܘܿܢ
ܘܥܸܢܝܵܢܗܘܿܢ ܩܘܼܕܵܫܲܝ̈ܗܘܿܢ.
ܘܠܵܐ ܡܸܣ̈ܬܲܒܼܥܵܢ ܢܸܥ̈ܡܵܬܼܵܐ
ܕܙܵܡ̇ܪܝܼܢ ܫܘܼܒܼܚܵܐ ܠܐܝܼܬܼܘܼܬܼܵܐ .
ܠܲܝܬܿ ܬܲܡ̇ܢ ܪܸܓܲܬܼ ܒܸܣܪܵܐ
ܘܠܵܐ ܫܘܼܚܠܵܦܵܐ ܕܪܥܝܵܢܵܐ.
ܕܢܲܦܫܵܐ ܘܦܲܓܼܪܵܐ ܡܸܬܼܥܲܠܹܝܢ
ܠܥܸܠ ܡ̣ܢ ܚܲܫܹ̈ܐ ܘܫܘܼܚܠܵܦܹ̈ܐ .
ܒܫܘܼܒܼܚܵܐ ܪܲܒܵܐ ܡܸܬܼܒܲܠܝܼܢ
ܐܸܣܟܹܿܡܹ̈ܐ ܕܦܘܼܪ̈ܫܵܢܲܝܗܘܿܢ.
ܘܲܫܘܹܝܢ ܕܸܟܼܪܹ̈ܐ ܘܢܸܩ̈ܒܼܵܬܼܵܐ
ܒܲܠܒܼܘܼܫ ܢܘܼܗܪܵܐ ܕܲܥܛܝܼܦܝܼܢ .
ܒܵܛܹ̇ܠ ܬܲܡܵܢ ܦܘܼܪܫܵܢܵܐ
ܕܥܲܒܼܕܿܘܼܬܼܵܐ ܘܲܕܿܚܹܐܪܘܼܬܼܵܐ.
ܕܚܲܕܼܘ ܕܡܲܡܠܸܟ ܒܲܠܚܘܿܕܼܵܘܗܝ
ܘܥܲܠ ܟܠ ܡ̇ܬܲ݁ܚ ܫܘܼܠܛܵܢܹܗ .
ܬܲܡ̇ܢ ܗܵܘܹ̇ܐ ܐܲܠܵܗܵܐ
ܟܠܹܗ ܒܢܲܦܫܵܐ ܕܲܡܠܝܼܠܹ̈ܐ.
ܟܲܕܼ ܡܸܬܼܩܲܕܲܫ ܡ̣ܢ ܟܠܵܐ
ܡ̣ܢ ܪ̈ܘܼܚܵܢܹܐ ܘܦܲܓܼܪ̈ܵܢܹܐ .
ܒܵܛܹ̇ܠ ܬܲܡܵܢ ܟܠ ܫܘܼܠܛܵܢ
ܕܚܲܕܼ ܫܘܼܠܛܵܢܵܐ ܡܸܫܬܲܡܲܗ.
ܘܲܡܫܲܥܒܸܿܕ ܠܹܗ ܬܚܹܝܬܼ ܪ̈ܓܼܠܵܘܗܝ
ܠܟܼܠܹܗ ܚܲܝܠܹܗ ܕܡܵܪܘܿܕܼܵܐ .
ܩܵܥܹ̇ܝܢ ܠܹܗ ܡ̣ܢ ܚܸܫܘܿܟܼܵܐ
ܐܵܟܹ̇ܠܩܲܪܨܵܐ ܘܚܲܛܝܹ̈ܐ.
ܕܙܲܕܿܝܼܩ ܕܝܼܢܵܟ ܕܲܝܵ̇ܢܵܐ
ܘܲܬܼܪܝܼܨ ܕܝܼܢܵܐ ܕܟܹܐܢܘܼܬܼܵܟ .
ܡܩܲܕܿܫܝܼܢ ܠܹܗ ܛܵܒܹ̈ܐ ܒܢܘܼܗܪܵܐ
ܒܫܘܼܒܼܚܵܐ ܕܡܸܡܬܼܘܿܡ ܠܵܐ ܦܵܟܲܗ.
ܕܲܒܼܚܹܝܠ ܪܘܼܚܵܐ ܡܸܬܼܚܲܝܠܝܼܢ
ܠܡܸܦܪܲܥ ܫܘܼܒܼܚܵܐ ܠܪܲܒܿܘܼܬܹܗ .
ܥܲܠ ܟܠ ܘܲܒܼܟܼܠ ܡܸܬܼܦܲܪܣܵܐ
ܝܼܕܲܥܬܼܵܐ ܕܗܲܝܡܵܢܘܼܬܹܗ.
ܘܛܵܒܹ̈ܐ ܘܒܼܝܼܫܹ̈ܐ ܙܲܗܝܵܐܝܼܬܼ
ܡ̇ܘܕܹܿܝܢ ܕܲܚܕܲܐ ܗ̄ܝܼ ܐܝܼܬܼܘܼܬܼܵܐ .
ܬܲܡ̇ܢ ܒܵܛ̇ܠܝܼܢ ܦܘܼ̈ܠܵܓܹܐ
ܘܣܸܕܼܩܹ̈ܐ ܕܐܵܘܠܸܕܼܘ ܚܵܪ̈ܝܵܢܹܐ.
ܘܚܲܕ ܐܲܠܵܗܵܐ ܡܸܬܼܗܲܝܡܲܢ
ܒܲܩܢܘܿܡܹ̈ܐ ܬܠܵܬܼܵܐ ܕܲܫܘܹܝܢ .
ܝܵܠ̇ܦܝܼܢ ܚܲܝܠܵܐ ܕܐܝܼܬܼܘܼܬܼܵܐ
ܕܪܵܡ ܘܲܡܥܲܠܲܝ ܡ̣ܢ ܚܲܫܹ̈ܐ.
ܘܚܵܙܹ̇ܝܢ ܒܐܲܦܹ̈ܐ ܓܲܠ̈ܝܵܬܼܵܐ
ܠܪܹܫܝܼܬܼܵܐ ܕܲܫܩ݂ܲܠ ܡܸܢܲܢ .
ܠܹܗܘ̣ ܚܵܙܹ̇ܝܢ ܐܲܝܟ ܨܲܠܡܵܐ
ܒܲܚܙܵܬܼܵܐ ܕܪܼ̈ܓܼܫܹܐ ܕܲܠܒܲܪ.
ܘܲܒܼܪܸܥܝܵܢܵܐ ܡܸܬܼܒܲܩܹܝܢ
ܒܐܝܼܬܼܘܼܬܼܵܐ ܕܠܵܐ ܨܲܠܡܵܐ
ܒܲܚܙܵܬܼܵܐ ܕܪܼ̈ܓܼܫܹܐ ܕܲܠܒܲܪ.
ܘܲܒܼܪܸܥܝܵܢܵܐ ܡܸܬܼܒܲܩܹܝܢ
ܒܐܝܼܬܼܘܼܬܼܵܐ ܕܠܵܐ ܡܸܬܼܚܲܙܝܵܐ .
ܒܹܗܘ̣ ܡܩܲܪܒܼܝܼܢ ܬܵܘܕܲܝܼܬܼܵܐ
ܐܲܝܟ ܕܲܒܼܗܲܝܟܲܠ ܚܘܼܣܵܝܵܐ.
ܟܲܕܼ ܣܵܓܼ̇ܕܿܝܼܢ ܒܲܬܼܪܲܥ ܦܲܓܼܪܹܗ
ܠܲܟܼܝܵܢܵܐ ܕܠܵܐ ܡܸܣܬܲܝܲܟ .
ܠܹܗܘ̣ ܗܵܘܹ̇ܝܢ ܫܵܘܬܵܦܹ̈ܐ
ܒܝܵܪܵܬܿܘܼܬܼܵܐ ܕܪܲܒܿܘܼܬܼ ܫܘܼܒܼܚܵܐ.
ܕܒܲܐ̄̈ܚܝܵܢܘܼܬܼܗܘܿܢ ܕܲܠܘܵܬܹܗ
ܡܸܬܼܝܲܩܝܼܪܝܼܢ ܒܲܫܒܼܝܼ̈ܚܵܬܹܗ .
ܠܵܐ ܗ̄ܘ̣ܵܐ ܠܪܵܘܡ̇ܐ ܕܫܘܼܠܛܵܢܹܗ
ܡܸܬܼܥܲܠܹܝܢ ܒܲܐ̄ܚܝܵܢܘܼܬܹܗ.
ܕܗܘ̤ ܥܲܡ ܐܝܼܬܼܝܵܐ ܡܸܬܼܝܲܩܲܪ
ܡ̣ܢ ܪ̈ܘܼܚܵܢܹܐ ܘܦܲܓܼܪ̈ܵܢܹܐ .
ܒܢܲܝ̈ ܝܵܪܬܿܘܼܬܹܗ ܡܸܬܼܟܲܢܹܝܢ
ܒܲܫܡܵܐ ܕܠܵܐ ܡ̇ܝܘܿܬܼܘܼܬܼܵܐ.
ܘܡ̣ܢ ܢܘܼܗܪܵܐ ܕܪܲܒܿܘܼܬܼ ܫܘܼܒܼܚܹܗ
ܠܵܒܼ̇ܫܝܼܢ ܫܘܼܒܼܚܵܐ ܦܲܓܼܪ̈ܲܝܗܘܿܢ .
ܠܗܵܠܹܝܢ ܛܘܼܒܹ̈ܐ ܢܸܬܼܥܲܗܲܕܼ
ܘܢܲܫܘܼܛ ܪܸܓܲܬܼ ܝܘܼܬܼܪ̈ܵܢܹܐ.
ܘܲܠܗܵܘ̇ ܢܘܼܗܪܵܐ ܢܸܬܼܪܲܓܼܪܲܓܼ
ܘܢܸܚܙ̣ܐ ܒܢܘܼܗܪܵܐ ܣܲܢ̈ܝܵܬܲܢ .
ܢܸܗܘܸܐ ܠܲܢ ܐܲܝܟ ܡܲܚܙܝܼܬܼܵܐ
ܗܵܘ̇ ܝܵܘܡ̇ܐ ܘܢܸܬܼܒܲܩܸܐ ܒܹܗ.
ܘܢܸܡܪܘܿܩ ܒܹܗ ܡܘܼܡܹ̈ܐ ܕܢܲܦܫܲܢ
ܩܕܼܵܡ ܒܘܼܚܵܪܵܢܵܐ ܕܟܹܐܢܘܼܬܼܵܐ .
ܢܥܝܼܪ ܕܲܡܟܿܘܼܬܼܵܐ ܕܪܸ̈ܥܝܵܢܲܝܢ
ܒܥܝܼܪܘܼܬܼܵܐ ܕܪܸܚܡܲܬܼ ܩܘܼܫܬܵܐ.
ܕܲܠܡܵܐ ܢܹܐܬܸܐ ܓܲܢܵܒܼܵܐ
ܘܲܢܚܲܠܸܨ ܥܘܼܬܼܪܵܐ ܕܢܲܦܫܲܢ .
ܩܕܼܵܡ ܗܵܘ̇ ܝܵܘܡ̇ܐ ܢܛܲܝܸܒܼ ܠܲܢ
ܡܸܫܚܵܐ ܠܢܘܼܗܪܵܐ ܕܠܲܡܦܹܝܕܲܝ̈ܢ.
ܕܠܵܐ ܢܹܐܣܪܘܼܢܵܢ ܚܘܼ̈ܬܼܚܵܬܹܐ
ܒܚܲܒܼܠܹ̈ܐ ܩܫܲܝܵ̈ܐ ܕܲܚܛܝܼܬܼܵܐ .
ܘܢܸܬܼܥܵܘܲܟ ܡ̣ܢ ܡܲܪܕܿܝܼܬܼܵܐ
ܕܐܘܼܪܚܵܐ ܫܦܝܼܬܼܵܐ ܕܟܹܐܢܘܼܬܼܵܐ.
ܕܩܲܛܝܼܢ ܬܲܪܥܵܐ ܕܡܲܠܟܿܘܼܬܼܵܐ
ܘܐܘܼܪܚܵܐ ܕܚܲܝܹ̈ܐ ܐܵܠܝܼܨܵܐ .
ܒܙܲܗܝܘܼܬܼܵܐ ܕܢܲܦܫܹܐ ܢܸܩܢܹܐ
ܓܸܦܹ̈ܐ ܠܝܘܼܩܪܵܐ ܕܗܲܕܵܡܲܝ̈ܢ.
ܕܲܟܼܣܸܐ ܝܵܘܡܵܐ ܕܡܹܐܬܼܝܼܬܼܵܐ
ܒܩܸܢܛܵܐ ܢܸܛܘܿܪ ܣܝܼ̈ܡܵܬܲܢ .
ܕܲܠܡܵܐ ܢܹܐܬܹܐ ܡ̣ܢ ܫܸܠܝܵܐ
ܘܢܸܫܟܲܚ ܠܲܢ ܐܲܝܟ ܓܲܢܵܒܼܵܐ.
ܢܛܲܟܸܿܣ ܗܵܪܟܵܐ ܗܲܠ̈ܟܼܵܬܲܢ
ܙܲܗܝܵܐܝܼܬܼ ܐܲܝܟ ܚܲܟܿܝܼܡܹ̈ܐ .
ܘܒܝܼܕܲܥܬܼܵܐ ܕܪܘܚܵܐ ܢܸܩܢܹܐ
ܝܘܼܬܼܪ̈ܢܹܐ ܪ̈ܘܼܚܵܢܵܝܹܐ.
ܕܩܲܫܝܵܐ ܗܵܘܬܼܵܐ ܕܒܲܡܨܲܥܬܼܵܐ
ܒܹܝܬܼ ܥܸܠܵܝܹ̈ܐ ܠܬܲܚܬܵܝܹ̈ܐ .
ܒܲܠܘܝܼܬܼܵܐ ܢܸܚܙܘܿܩ ܕܚܘܼܒܵܐ
ܕܲܢܕܲܠܸܐ ܠܝܲܩܝܼܪܘܼܬܲܢ.
ܒܐܹܘܩܝܼܢܵܐ ܕܗܲܝܡܵܢܘܼܬܼܵܐ
ܢܹܐܣܘܿܪ ܐܸܠܦܹ̈ܐ ܕܪܸܥܝܵܢܲܢ.
ܕܠܵܐ ܢܛܲܒܿܥܘܼܢܲܢ ܡܲܚܫܘܼܠܹ̈ܐ
ܕܦܘܼܠܵܓܼܵܘ̈ܗܝ ܕܐܵܟܹ̇ܠܩܲܪܨܵܐ .
ܥܘܼܢܵܝܵܐ ܫܘܼܒܼܚܵܐ ܠܚܲܝܠܵܟ ܦܵܪܘܿܩܲܢ ܕܒܹܗ ܙܟܲܝܬܵܝܗܝ ܠܐܵܟܹ̇ܠܩܲܪܨܵܐ .
. ܥܲܠ ܣܵܗ̈ܕܹܿܐ. . . .
ܥܲܠ ܣܵܗ̈ܕܹܿܐ
ܡܐܡܪܐ ܕܥܣܪܝܢ ܘܢܝܡܫܐ
ܥܲܠ ܣܵܗ̈ܕܹܿܐ
ܥܘܼܢܵܝܵܐ
ܒܪܝܼܟܼܘ ܕܐܵܘܪܸܒܼ ܕܘܼܟܼܪܵܢ ܣܵܥܕܵܘ̈ܗܝ ܗܵܪܟܵܐ ܘܲܠܥܸܠ
ܒܲܫܡܲܝܵܐ ܐܲܚܝ̈.
ܒܟܼܠܕܿܘܼܟ ܐܲܩܝܼܡ ܝܼܫܘܿܥ ܣܵܗ̈ܕܹܿܐ ܠܲܙܝܼܦܘܼܬܹܗ
ܘܲܒܼܟܼܠܦܸܢ̈ܝܵܢ ܩܲܒܿܠܹܗ ܠܢܝܼܫܵܐ ܕܲܨܠܝܼܒܼܘܼܬܹܗ .
ܒܟܼܠܵܗ̇ ܬܹܒܹܝܠ ܐܲܕܼܢܲܚ ܫܸܡܫܵܐ ܕܟܼܵܪܘܿܙܘܼܬܹܗ
.
ܘܲܒܼܙܲܝܼܩܵܘ̈ܗܝ ܩܲܦܠܹܗ ܠܚܸܫܟܵܐ ܡ̣ܢ ܥܵܡܲܪܬܵܐ .
ܫܕܼܵܗ̇ ܠܲܡܨܝܼܕܿܬܵܐ ܕܡܲܠܦܵܢܘܼܬܹܗ ܒܝܲܡܵܐ ܕܐ̄ܢܵܫܵܐ
ܘܲܠܓܼܵܘ ܡܸܢܵܗ̇ ܚܒܲܫ̣ ܟܠ ܥܲܡܡܝܼ̈ܢ ܥܲܡ ܟܠ ܡܲܠ̈ܟܿܝܼܢ .
ܠܵܐ ܫܒܲܩ̣ ܒܐܲܪܥܵܐ ܡܕܼܝܼܢ̄ܬܵܐ ܕܬܸܡܪܲܕܼ ܡ̣ܢ ܝܘܼܠܦܵܢܹܗ
ܘܠܵܐ ܦܫܲܬ̤ ܒܵܗ̇ ܓܘܿܢܝܵܐ ܒܐܲܪܥܵܐ ܕܠܵܘ ܒܵܗ̇ ܢܵܨܲ̇ܚ .
ܓܸܦܹ̈ܐ ܗܘ̤ܵܘ ܠܵܗ̇ ܠܟܼܵܪܘܿܙܝܼܬܹܗ ܘܦܸܪܚܲܬ̤ ܒܐܲܪܥܵܐ
ܘܲܒܼܟܼܠܦܸܢ̈ܝܵܢ ܐܸܚܕܲܬ̤ ܢܘܼܡܹܐ ܒܩܲܠܝܼܠܘܼܬܼܵܗ̇ .
ܒܝܲܡܵܐ ܘܝܲܒܼܫܵܐ ܪܸܗܛܲܬ̤ ܡܸܠܬܹܗ ܩܲܠܝܼܠܵܐܝܼܬܼ
ܘܟܼܵܕܼܢܹܗ ܠܥܵܠܡܵܐ ܒܢܝܼܪܵܐ ܢܝܼܚܵܐ ܕܡܲܠܦܵܢܘܼܬܹܗ .
ܒܚܘܼܒܵܐ ܪܲܒܵܐ ܩܲܒܿܠܘܼܗ̇ ܐ̄ܢܵܫܵܐ ܠܟܵܪܘܿܙܘܼܬܹܗ
ܘܡܸܛܠܵܬܼܵܗ̇ ܣܲܝܒܲܪܘ ܫܸܢ̈ܕܿܝܼܢ ܘܟܼܠ ܐܘܼܠܨܵܢܝܼ̈ܢ .
ܡܸܛܠ ܚܘܼܒܹܿܗ ܒܢܲܝ̈ܵܐ ܐܲܪܦܝܼܘ ܠܐܲܒܼܵܗܲܝ̈ܗܘܿܢ
ܘܲܚܫ݂ܲܒܼܘ ܐܸܢܘܿܢ ܐܲܝܟ ܢܘܼܟܼܪ̈ܵܢܹܐ ܘܠܹܗ ܐܸܬܼܢܲܩܲܦܘ .
ܡܸܛܠܵܬܹܗ ܐܵܦ ܐܲܒܼܵܗܹ̈ܐ ܟܦܲܪܘ ܒܲܒܼܢܲܝ̈ܗܘܿܢ
ܘܲܠܟܼܠ ܡ̇ܘ̈ܬܿܝܼܢ ܐܲܫܠܸܡܘ ܐܸܢܘܿܢ ܕܠܵܐ ܚܵܘܣܵܢܵܐ .
ܣܸܕܩܵܐ ܪܲܒܵܐ ܐܲܪܡܝܼ ܒܐܲܪܥܵܐ ܒܝܘܿܡ ܡܹܐܬܼܝܼܬܹܗ
ܘܦܲܣܩܹܗ ܠܚܘܼܒܵܐ ܗܵܘ̇ ܕܐܲܒܼܵܗܹ̈ܐ ܡ̣ܢ ܕܐܲܒܼܵܗܹ̈ܐ .
ܐܲܚܵܐ ܠܐܲܚܘܼܗܝ ܡܸܛܠܵܬܹܗ ܠܡܵܘܬܵܐ ܐܲܫܠܸܡ
ܘܠܲܝܬܿ ܗ̄ܘ̣ܵܐ ܒܲܝܬܵܐ ܕܲܡܚܲܪܲܪ ܗ̄ܘ̣ܵܐ ܡ̣ܢ ܚܸܪܝܵܢܵܐ .
ܠܵܐ ܨܵܒܼ̇ܝܵܐ ܗ̄ܘ̣ܵܬܼ ܒܲܪܬܼܵܐ ܬܩܲܒܸܿܠ ܛܘܼܥܝܲܝ ܕܐܸܡ̇ܗ̇
ܐܵܦܠܵܐ ܐܸܡ̇ܐ ܡܸܬܿܬܿܛܦܝܼܣܵܐ ܗ̄ܘ̣ܵܬܼ ܕܬܼܵܘܕܸܿܐ ܒܒܲܪܬܼܵܗ̇ .
ܝܼܫܘܿܥ ܐܝܼܬܼܵܘܗܝ ܥܸܠܬܼܵܐ ܕܟܼܠܹܗ ܗܵܢ ܦܘܼܠܵܓܼܵܐ
ܐܲܝܟ ܡ̇ܐ ܕܐܵܦ ܗܘ̤ ܡܲܠܸܦ ܗ̄ܘ̣ܵܐ ܠܲܢ ܢܲܗܝܼܪܵܐܝܼܬܼ .
ܠܵܐ ܠܲܡ ܬܸܣܒܿܪܘܼܢ ܕܐܸܬܹܿܝܬܼ ܕܐܲܪܡܸܐ ܫܲܝܢܵܐ ܒܐܲܪܥܵܐ
ܠܵܐ ܓܹܝܪ ܐܸܬܹ̇ܝܬܼ ܕܐܲܪܡܸܐ ܫܲܝܢܵܐ ܐܸܠܵܐ ܚܲܪܒܵܐ .
ܣܒܲܪܬܼܵܐ ܚܕܲܬܵܐ ܐ̄ܬܹܿܝܬܼ ܕܐܹܣܲܒܲܪ ܠܲܒܼܢܲܝ̈ܢܵܫܵܐ
ܘܐܲܝܢܵܐ ܕܡܸܬܿܬܿܛܦܝܼܣ ܘܲܡܩܲܒܸܿܠ ܠܝܼ ܣܢܝܼܠܵܐ ܗܵܘܹ̇ܐ .
ܒܐܲܒܼܘܼܗܝ ܟܵܦܲܪ ܐܲܝܢܵܐ ܕܡ̇ܘܕܹܿܐ ܒܝܼ ܘܲܒܼܡܸܠܲܝ̈
ܘܠܸܐܡܹܗ ܫܵܒܹ̇ܩ ܡܲܢ ܕܲܡܩܲܒܸܿܠ ܘܲܡܗܲܝܡܸܢ ܒܝܼ .
ܒܲܒܼܢܲܝ̈ ܒܲܝܬܹܿܗ ܟܠܗܘܿܢ ܟܵܦܲܪ ܐܵܦ ܗܸܢܘ̣ܿܢ ܒܹܗ
ܘܙܵܩܹ̇ܦ ܦܲܓܼܪܹܗ ܠܘܼܩܒܲܠ ܥܵܠܡܵܐ ܠܹܠܲܝ ܐܝܼܡܵܩ .
ܙܩܝܼܦܹܗ ܛܵܥܹ̇ܢ ܠܥܸܠ ܡ̣ܢ ܟܲܬܼܦܹܗ ܘܢܵܦܹ̇ܩ ܒܲܠܘܝܼܬܼܝ
ܘܡܲܡܠܸܐ ܠܛܘܿܗܡ̇ܐ ܘܓܸܢܣܵܐ ܟܠܹܗ ܘܠܝܼ ܡܸܬܼܢܲܩܲܦ .
ܐܸܢ ܥܲܬܿܝܼܪܵܐ ܗ̄ܘ̣ ܫܵܐܹ̇ܛ ܥܘܼܬܼܪܹܗ ܘܗܵܘܹ̇ܐ ܡܸܣܟܹܿܝܢ
ܘܡ̇ܐ ܕܐܸܣܬܲܪܲܩ ܗܵܝܕܹܿܝܢ ܫܵܘܹ̇ܐ ܕܠܝܼ ܢܸܬܿܬܿܠܡܲܕܼ .
ܐܸܢ ܚܲܟܿܝܼܡܵܐ ܗ̄ܘ̣ ܘܠܲܦܫܝܼܛܘܼܬܹܗ ܕܝܘܼܠܦܵܢܝ ܩܵܪܸܒܼ
ܒܚܸܟܼܡܲܬܼ ܥܵܠܡܵܐ ܠܘܼܩܕܼܵܡ ܢܸܟܼܦܘܿܪ ܘܗܵܝܕܹܿܝܢ ܢܹܐܬܸܐ .
ܐܸܢ ܫܲܠܝܼܛܵܐ ܗ̄ܘ̣ ܘܲܬܼܚܹܝܬܼ ܫܘܼܠܛܵܢܝ ܒܵܥܹ̇ܐ ܕܢܸܥܘܿܠ
ܒܡܲܟܿܝܼܟܼܘܼܬܼܵܐ ܕܦܲܐܝܵܐ ܠܡܵܪܘܼܬܼܝ ܢܸܬܿܬܿܡܲܕܼ ܠܝܼ .
ܬܲܪܥܵܐ ܐ̄ܠܝܼܨܵܐ ܐܸܬܹܿܝܬܼ ܕܐܸܦܬܲܚ ܠܲܒܼܢܲܝ̈ܢܵܫܵܐ
ܘܩܲܛܝܼܢ ܣܲܓܿܝܼ ܘܠܵܐ ܗ̄ܘ̣ܵܐ ܠܟܼܠܢܵܫ ܦܫܝܼܩ ܕܢܸܥܘܿܠ ܒܹܗ .
ܙܥܘܿܪܹ̈ܐ ܒܲܠܚܘܿܕܼ ܡܨܹܝܢ ܥܵܐܠܝܼܢ ܒܹܗ ܒܬܲܪܥܵܐ ܕܦܸܬܼܚܹ̇ܝܬܼ
ܘܕܲܠܝܼܠܹ̈ܐ ܐ̄ܢܘܿܢ ܕܲܡܨܹܝܢ ܪܵܕܹܝܢ ܒܐܘܼܪܚܵܐ ܕܕܸܪܫܹ̇ܬܼ .
ܬܲܪܥܵܐ ܩܲܛܝܼܢ ܘܐܘܼܪܚܵܐ ܐ̄ܠܝܼܨܵܐ ܘܣܲܓܿܝܼ ܥܲܣܩܵܐ
ܘܠܵܐ ܗ̄ܘ̣ܵܐ ܠܟܼܠܢܵܫ ܩܫܝܼܩ ܠܹܗ ܗܵܕܹܐ ܕܢܗܲܠܸܟ ܒܵܗ̇ .
ܠܵܘ ܟܠ ܐܲܝܢܵܐ ܕܒܼܵܥܹ̇ܐ ܠܡܹܐܬܼܵܐ ܦܫܝܼܩ ܠܹܗ ܕܢܹܐܬܸܐ
ܕܬܼܘܼܠܡܵܕܼܵܐ ܕܝܼܠܝ ܒܥܲܡܠܵܐ ܪܲܒܵܐ ܐ̄ܢܵܫܵܐ ܓܵܡܲ݁ܪ .
ܠܵܘ ܟܠ ܐܲܝܢܵܐ ܕܩܵܪܹܐ ܢܲܦܫܹܗ ܬܲܠܡܝܼܕܵܐ ܕܝܼܠܝ
ܡܸܫܟܲܚ ܓܵܡܲ݁ܪ ܬܲܠܡܝܼܕܼܘܼܬܼܵܐ ܕܠܝܼ ܡܸܬܼܒܲܥܝܵܐ .
ܚܲܝܹܐ ܥܡܝܼܠܹ̈ܐ ܐܸܬܹ̇ܝܬܼ ܕܐܲܠܸܦ ܠܲܒܼܢܲܝ̈ܢܵܫܵܐ
ܘܗܘܵ ܗ̄ܘ̣ ܫܵܘܸ̇ܐ ܐܲܝܢܵܐ ܕܫܵܡܲ݁ܥ ܘܢܵܛ̇ܲܪ ܡܸܠܲܬܼܝ .
ܒܐܲܚܵܘ̈ܗܝ ܟܵܦܲܪ ܐܵܦ ܠܐܲܚ̈ܘܵܬܹܗ ܡܢܲܟܼܪܸܐ ܢܲܦܫܹܗ
ܘܫܵܒܹ̇ܩ ܒܵܬܹ̈ܐ ܘܩܘܼܪ̈ܝܵܐ ܘܢܸܟܼܣܹ̈ܐ ܘܟܸܢ ܩܵܪܹܒܼ ܠܝܼ .
ܗܵܢܵܐ ܙܲܪܥܵܐ ܙܪܲܥ ܦܵܪܘܿܩܲܢ ܒܲܒܼܢܲܝ̈ܢܵܫܵܐ
.
ܘܩܲܒܿܠܘܼܗܝ ܣܵܗ̈ܕܹܿܐ ܒܚܘܼܒܵܐ ܕܲܦܠܸܐ ܠܬܲܠܡܝܼܕܼܘܼܬܹܗ .
ܗܘ̤ܵܘ ܢܘܼܟܼܪ̈ܵܝܹܐ ܠܟܼܠ ܕܲܩܢܹܝܢ ܗ̄ܘ̣ܵܘ ܡܸܛܠܵܬܹܗ
ܘܐܲܝܟ ܠܵܐ ܡܸܕܹܿܡ ܚܲܫ̣ܒܿܘܼܗܝ ܠܥܵܠܡܵܐ ܘܲܠܛܵܒܼܵܬܹ̈ܐ .
ܣܢ̣ܵܘ ܠܲܢܝܵܚܹ̈ܐ ܘܲܪܚܸܡܘ ܕܠܵܐ ܘܫܼܠܵܡܵܐ
ܘܟܲܕܼ ܒܐܲܪܥܵܐ ܗܘ̤ܵܘ ܘܠܵܘ ܒܐܲܪܥܵܐ ܗܘ̤ܵܘ ܐܸܠܵܐ ܒܪܵܘ ܡ̇ܐ .
ܟܲܕܼ ܚܲܝܝܼܢ ܗ̄ܘ̣ܵܘ ܡܲܚܝܼܬܼܝܼܢ ܗ̄ܘ̣ܵܘ ܠܥܵܠܡܵܐ ܟܠܹܗ
ܕܠܹܗ ܚܲܝܝܼܢ ܗ̄ܘ̣ܵܘ ܠܵܐ ܗ̄ܘ̣ܵܐ ܠܥܵܠܡܵܐ ܕܠܵܐ ܡܸܬܼܩܲܕܹܿܐ .
ܣܢ̣ܵܘ ܚܲܝܲܝ̈ܗܘܿܢ ܘܲܪܚܸܡ̣ܘ ܡ̇ܘܬܵܐ ܕܠܵܐ ܒܲܩܛܝܼܪܵܐ
ܘܡ̇ܘܬܵܐ ܕܟܼܠܢܵܫ ܕܵܚܹ̇ܠ ܡܸܢܹܗ ܩܲܒܿܠܘܼܗܝ ܗܸܢܘ̣ܿܢ .
ܒܐܘܼܚܵܐ ܕܡ̇ܘܬܵܐ ܚܙܲܩ̣ܘ ܛܘܼܒܼܵܢܹ̈ܐ ܘܠܵܐ ܩ̣ܢܲܛܘ ܘܲܕܼܚܸܠܘ
ܘܟܲܕܼ ܛܵܒܼ ܣܲܓܿܝܼ ܡܲܪܝܼܪ ܛܲܥܡܹܗ ܠܵܐ ܦܵܫ̣ܘ ܡܸܢܹܗ .
ܚܲܝܹ̈ܐ ܕܙܲܒܼܢܵܐ ܥܲܡ ܕܲܠܥܵܠܲܡ ܬܩܲܠ̣ܘ ܫܲܪܝܼܪܹ̈ܐ
ܘܐܲܣܠܝܼܘ ܗܵܠܹܝܢ ܘܲܓܼܒܼܵܘ ܗܵܢܹ̇ܝܢ ܦܵܪܘܿܫܵܐܝܼܬܼ .
ܒܗܵܝ̇ ܡܲܣܲܐܬܼܵܐ ܬܪܝܼܨܵܬܵܐ ܕܗܵܘܢܵܐ ܐܸܬܼܚܲܫܲܚܘ ܗ̄ܘ̣ܵܘ
ܘܲܬܼܩܲܠ̣ܘ ܫܲܦܝܼܪ ܥܵܠܡܵܐ ܕܥܵܒܲ݁ܪ ܥܲܡ ܕܲܠܥܵܠܲܡ .
ܠܵܐ ܐܸܬܼܪܲܦܝܼܘ ܡ̣ܢ ܐܵܓܼܘܿܢܵܐ ܕܲܢܚܸܬܼܘ ܗ̄ܘ̣ܵܘ ܠܹܗ
ܘܠܵܐ ܦܵܫ̣ܘ ܘܐܲܫܦܸܠܘ ܡ̣ܢ ܩܲܫܝܘܼܬܼܵܐ ܕܚܲܫܹ̈ܐ ܘܫܸܢ̈ܕܹܿܐ .
ܠܵܐ ܐܸܫܬܿܕܲܠܘ ܒܥܘܼܬܼܪܵܐ ܘܕܼܵܫܢܹ̈ܐ ܕܲܡܠܸܐ ܙܲܒܼܢܵܐ
ܘܠܵܐ ܐܸܬܼܥܵܘܲܟܼܘ ܠܵܐ ܡ̣ܢ ܓܸܢܣܵܐ ܘܠܵܐ ܡ̣ܢ ܛܘܿܗܡ̇ܐ .
ܗܵܢܵܐ ܢܝܼܫܵܐ ܠܚܘܿܕܼ ܣܝܼܡ ܗ̄ܘ̣ܵܐ ܠܗܘܿܢ ܦܵܪܘܿܫܵܐܝܼܬܼ
ܕܲܚܠܵܦ ܝܼܫܘܿܥ ܢܸܓܼܒܿܘܿܢ ܡ̇ܘܬܵܐ ܘܢܸܣܢܘܿܢ ܚܲܝܹ̈ܐ .
ܡ̇ܘܬܹܿܗ ܕܝܼܫܘܿܥ ܚܙ̣ܵܐܘܼܗܝ ܕܲܗܘ̤ܵܐ ܥܸܠܲܬܼ ܚܲܝܲ̈ܢ
ܘܲܩܢ̣ܵܘ ܚܲܝܠܵܐ ܠܲܡܒܲܣܵܪܘܼ ܥܲܠ ܟܠ ܡ̇ܘܬܿܝܼ̈ܢ .
ܚܙ̣ܵܐܘܼܗܝ ܕܲܬܼܠܸܐ ܒܪܹܫ ܓܵܓܼܘܼܠܬܵܐ ܚܠܵܦ ܦܘܼܪܩܵܢܲܢ
ܘܦܲܪܥܘܼܗܝ ܚܘܼܒܼܠܹ̈ܐ ܕܡܸܬܿܬܿܚܝܼܒܼܝܼܢ ܗ̄ܘ̣ܵܘ ܕܸܡ ܨܵܘܪ̈ܲܝܗܘܿܢ .
ܚܵܪ̣ܘ ܒܹܗ ܒܡܵܪܲܢ ܕܲܬܼܠܸܐ ܒܩܲܝܣܵܐ ܥܲܡ ܓܲܝܵܣܹ̈ܐ
ܘܐܸܬܼܒܲܝܲܢܘ ܗ̄ܘ̣ܵܘ ܕܡܸܛܠ ܐ̄ܢܵܫܵܐ ܩܲܒܸܿܠ ܕܲܢܡܘܼܬܼ .
ܚܙ̣ܵܘ ܠܓܲܝܵܣܵܐ ܕܩܲܒܸܿܠ ܡܸܢܹܗ ܫܘܼܒܼܩܵܢ ܚܵܘܒܵܘ̈ܗܝ
ܘܐܸܬܼ ܚܲܫܲܒܼܘ ܗ̄ܘ̣ܵܘ ܕܓܼܵܠܹ̇ܝܢ ܪ̈ܲܚܡܵܘܗܝ ܐܵܦ ܥܠܲܝܗܘܿܢ .
ܚܙ̣ܵܘ ܐܸܣܛܘܼܟܼܣܹ̈ܐ ܕܐܸܫܬܲܚܠܲܦܘ ܗ̄ܘ̣ܵܘ ܒܝܘܿܡ ܢܘܼܚܵܡܹܗ
ܘܐܸܬܼܒܲܝܲܢܘ ܗ̄ܘ̣ܵܘ ܕܡ̇ܪܝܵܐ ܐܝܼܬܼܵܘܗܝ ܕܝܼܠܗܘܿܢ ܘܲܕܼܟܼܠ .
ܚܙ̣ܵܘ ܠܲܟܼܝܵܢܹ̈ܐ ܕܲܕܼܠܵܐ ܡܸܠܬܼܵܐ ܟܲܕܼ ܩܵܥܹ̇ܝܢ ܗ̄ܘ̣ܵܘ
ܕܐܸܣܬܲܟܲܠܘ ܗ̄ܘ̣ܵܘ ܕܡ̇ܪܵܐ ܐܝܼܬܼܵܘܗܝ ܕܪܵܘܡ̇ܐ ܘܥܘܼܡܩܵܐ .
ܚܙ̣̰ܵܘ ܟܲܕܼ ܩܵܥܹ̇ܝܢ ܟܝܵܢܹ̈ܐ ܚܲܪ̈ܫܹܐ ܠܐ̄ܢܵܫܵܐ ܡܠܝܼܠܹ̈ܐ
ܘܝܼܕܲܥܘ ܘܐܲܪܓܸܿܫܘ ܕܡܸܛܠܡܵܢܵܐ ܛܥܸܡ ܗ̄ܘ̣ܵܐ ܡ̇ܘܬܵܐ .
ܪܗܸܛܘ ܐܵܦ ܗܸܢܘ̣ܿܢ ܘܐܸܬܼܓܵܘܲܣܘ ܒܹܗ ܐܲܝܟ ܓܲܝܣܵܐ
ܘܲܫܐܸ̣ܠܘ ܡܸܢܹܗ ܫܘܼܒܼܩܵܢ ܚܵܘ̈ܒܹܿܐ ܘܚܲܝܹ̈ܐ ܚܲܕܼܬܹ̈ܐ .
ܐܲܝܟ ܠܵܐ ܡܸܕܹܿܡ ܚܫ݂ܲܒܼܘ ܕܐܝܼܬܲܝܗܘܿܢ ܚܲܝܹ̈ܐ ܕܙܲܒܼܢܵܐ
ܘܐܲܝܟ ܚܲܕܼ ܝܵܘܡ̇ܐ ܗܲܝܡܸܢܘ ܕܐܝܼܬܼܵܘܗܝ ܥܵܠܡܵܐ ܗܵܢܵܐ .
ܣܢ̣ܵܐܘܼܗܝ ܠܥܵܠܡܵܐ ܘܲܠܟܼܠ ܕܐܝܼܬܼ ܒܹܗ ܦܵܥܠܹ̈ܐ ܕܲܒܼܪܵܐ
ܘܣܲܟܿܝܼܘ ܠܡܹܐܪܲܬܼ ܚܲܝܹ̈ܐ ܚܲܕܼܬܹ̈ܐ ܒܡܲܠܟܿܘܼܬܼ ܪܵܘܡ̇ܐ .
ܣܢ̣ܵܘ ܗ̄ܘ̣ܵܘ ܘܐܲܣܠܝܼܘ ܟܠܗܘܿܢ ܫܘܼܦܪܹ̈ܐ ܐܵܦ ܩܸܢܝܵܢܹ̈ܐ
ܘܲܪܚܸܒܼܘ ܥܵܠܡܵܐ ܕܲܥܬܼܝܼܕܼ ܘܛܘܼܒܹ̈ܐ ܡܠܝܼܟܹ̈ܐ .
ܐܲܣܠܝܼܘ ܕܲܗܒܼܵܐ ܡܸܬܼܚܲܒܿܠܵܢܵܐ ܕܲܕܠܵܐ ܝܘܼܬܼܪܵܢ
ܘܲܣܢ̣ܵܘ ܟܸܣܦܵܐ ܕܠܵܐ ܡܨܸܐ ܦܵܪܹܩ ܠܟܼܠ ܩܲܢܵܝܵܘ̈ܗܝ .
ܐܲܪܡܝܼܘ ܡܸܢܗܘܿܢ ܟܠ ܣܸܓܼ̈ܕܵܬܼܵܐ ܕܲܦܬܲܟܼܪܘܼܬܼܵܐ
ܘܲܩ̣ܥܵܘ ܫܘܼܒܼܚܵܐ ܠܚܲܕܼ ܐܲܠܵܗܵܐ ܕܪܵܡ ܡ̣ܢ ܪ̈ܵܘܡܝܼܢ .
ܣܢ̣ܵܘ ܗ̄ܘ̣ܵܘ ܘܐܲܣܠܝܼܘ ܫܘܼܒܼܚܵܐ ܕܥܘܼܡܪܵܐ ܡܸܬܼܝܲܒܿܠܵܢܵܐ
ܘܲܪܚܸܡ̣ܘ ܘܐܲܚܸܒܼ ܫܘܼܒܼܚܵܐ ܕܪܵܘܡ̇ܐ ܕܠܵܐ ܡܸܬܼܚܲܒܲܠ .
ܫܒܲܩ̣ܘ ܠܲܦܬܲܟܼܪܹ̈ܐ ܕܐܲܩܝܼܡ ܒܝܼܫܵܐ ܠܛܵܥܘܼܬܼ ܐ̄ܢܵܫܵܐ
ܘܩܲܪܸܒܼܘ ܘܲܣܓܸܕܼܘ ܣܸܓܼܕܲܬܼ ܚܘܼܒܵܐ ܩܕܼܵܡ ܕܲܝܵܢܵܐ .
ܐܲܪܦܝܼܘ ܗܵܪܟܵܐ ܠܟܼܠ ܩܸܢܝܵܢܝܼ̈ܢ ܘܲܠܟܼܠ ܫܘܼܦܪܝܼ̈ܢ
ܘܲܪܗܸܛܘ ܒܵܬܼܪܵܗ̇ ܕܡܲܪܓܵܢܝܼܬܼܵܐ ܫܒܼܝܼܚܲܬܼ ܡ̣ܢ ܟܠ .
ܠܡܵܪܹܐ ܒܲܝܬܵܐ ܐܸܫܬܵܘܕܲܥܘ ܗ̄ܘ̣ܵܘ ܡ̣ܢ ܒܸܪ̈ܬܹܗ
ܘܐܲܝܟ ܫܝܼܦܘܿܪܹ̈ܐ ܝܲܗ̣̄ܒܼܘ ܬܸܫܒܿܘܿܚܬܵܐ ܠܡܲܬܼܩܸܢ ܟܠܵܐ .
ܐܲܪܦܝܼܘ ܪܸܛܢܵܐ ܕܲܡܓܼܘܼܫܘܼܬܼܵܐ ܕܐܲܒܲܥ ܒܝܼܫܵܐ
.
ܘܲܩܥܵܘܼ ܫܘܼܒܼܚܵܐ ܠܚܲܕܼ ܒܵܪܘܿܝܵܐ ܘܲܡܬܲܩܢܵܢܵܐ .
ܐܸܬܼܒܲܝܼܢܘ ܗ̄ܘ̣ܵܘ ܕܫܸܡܫܵܐ ܘܣܲܗܪܵܐ ܒܪܝܼܬܼܵܐ ܐܸܢܘܿܢ
ܘܠܵܐ ܙܵܕܹܩ ܠܗܘܿܢ ܠܡܸܚܛܲܦ ܕܲܪܓܼܵܐ ܕܐܲܠܵܗܘܼܬܼܵܐ .
ܐܸܬܼܒܲܝܲܢܘ ܗ̄ܘ̣ܵܘ ܕܠܵܐ ܐܲܠܵܗܹ̈ܐ ܦܠܸܐ ܕܢܸܫܬܿܡܗܘܼܢ
ܘܲܕܼܠܵܐ ܕܬܸܬܼܩܲܪܲܒܼ ܠܗܘܿܢ ܣܸܓܼܕܲܬܼ ܐܲܠܵܗ .
ܚܙ̣ܵܐܘܼܗܝ ܠܲܒܼܪܵܐ ܕܲܕܼܪܲܫ ܐܘܼܪܚܵܐ ܕܚܲܝܹ̈ܐ ܠܓܸܢܣܲܢ
ܘܐܲܝܟ ܕܥܲܠ ܓܼܫܪܵܐ ܥܒ݂ܲܪܘ ܥܲܠ ܡ̇ܘܬܵܐ ܠܐܲܬܼܪܵܐ ܕܚܲܝܹ̈ܐ .
ܕܚܝܼܠܵܐ ܣܲܓܿܝܼ ܫܵܥܬܼܵܐ ܕܡ̇ܘܬܵܐ ܘܛܵܒܼ ܚܲܫܝܼܫܵܐ
ܘܲܟܼܡܵܐ ܪܓܼܝܼܓܼܝܼܢ ܗܵܠܹܝܢ ܚܲܝܹ̈ܐ ܕܙܲܒܼܢܵܐ ܠܐ̄ܢܵܫܵܐ .
ܛܵܒܼ ܚܲܒܿܝܼܒܼܝܼܢ ܚܲܝܹ̈ܐ ܕܙܲܒܼܢܵܐ ܠܲܒܼܢܲܝ̈ܢܵܫܵܐ
ܘܐܵܦ ܙܲܕܿܝܼܩܹ̈ܐ ܕܦܵܪܫܝܼܢ ܡܸܢܗܘܿܢ ܛܵܒܼ ܡܸܬܿܬܿܥܝܼܩܝܼܢ .
ܗܵܐ ܚܹܙܲܩܝܵܐ ܕܐܸܣܬܲܒܲܪ ܗ̄ܘ̣ܵܐ ܥܲܠ ܥܘܼܢܕܵܢܹܗ
ܐܲܦܢܝܼ ܐܲܦܵܘ̈ܗܝ ܠܐܸܣܬܼܵܐ ܘܲܒܼܟܼܵܐ ܚܲܫܝܼܫܵܐܝܼܬܼ .
ܒܟܼܵܬܼܵܐ ܪܲܒܿܬܼܵܐ ܒܟܼܵܐ ܗ̄ܘ̣ܵܐ ܡܲܠܟܵܐ ܕܲܫܡܲܥ ܕܡ̇ܐܹܬܼ
ܥܕܲܡ̇ܐ ܕܲܡܫܲܥ ܣܒܲܪܬܼܵܐ ܕܚܲܝܹ̈ܐ ܡ̣ܢ ܐܹܫܲܥܝܵܐ .
ܘܐܸܢ ܙܲܕܿܝܼܩܵܐ ܕܚܸܠ̣ ܘܐܸܣܬܲܪܲܕܼ ܡ̣ܢ ܟܵܣ ܡ̇ܘܬܵܐ
ܡܲܚܢ̣ܘܼ ܦܫܝܼܩ ܠܹܗ ܕܲܕܠܹ̈ܐ ܢܣܲܝܒܲܪ ܚܲܫܹ̈ܐ .
ܣܵܗ̈ܕܹܿܐ ܣܲܝܒܲܪܘ ܚܲܫܹ̈ܐ ܕܡ̇ܘܬܵ ܘܠܵܐ ܐܸܣܬܲܪܲܕܼܘ
ܘܡܝܼܬܼ ܥܲܡ ܝܼܫܘܿܥ ܡ̇ܘܬܵܐ ܕܙܲܒܼܢܵܐ ܕܥܲܡܹܗ ܢܸܚܘܿܢ .
ܡ̇ܘܬܹܿܗ ܕܝܼܫܘܿܥ ܥܲܒܼܕܹܿܗ ܠܡܵܘܬܵܐ ܕܫܸܢܬܼܵܐ ܢܸܗܘܸܐ
ܘܲܒܼܢܘܼܚܵܡܹܗ ܒܲܛܠܹܗ ܘܲܪܪܵܝܗܝ ܡ̣ܢ ܫܘܼܠܛܵܢܹܗ .
ܡ̣ܢ ܐܲܝܟܵܐ ܠܹܗ ܠܦܲܓܼܪܵܐ ܡܚܝܼܠܵܐ ܒܲܪ ܐܲܕܼܡܬܼܵܐ
ܕܢܼܟܼܠܸܐ ܘܢܸܟܼܠܸܐ ܘܢܸܙܟܸܿܐ ܠܚܲܫܹ̈ܐ ܘܫܸܢ̈ܕܹܿܐ ܓܲܢ̄ܒܵܪܵܐܝܼܬܼ .
ܡ̣ܢ ܐܲܝܟܵܐ ܠܹܗ ܠܓܸܢܣܲܢ ܕܵܘܝܵܐ ܘܣܲܓܿܝܼ ܚܲܫܹ̈ܐ
ܕܲܠܒܼܝܼܒܼܵܐܝܼܬܼ ܢܸܩܪܘܿܒܼ ܘܢܸܙܟܸܿܐ ܠܚܲܫܹ̈ܐ ܕܡ̇ܘܬܼܵܐ .
ܠܲܝܢܿ ܒܵܗ̇ ܚܲܝܠܵܐ ܒܲܡܚܝܼܠܘܼܬܼܵܐ ܕܥܲܦܪܹܗ ܕܐܵܕܼܵܡ
ܘܡ̣ܢ ܐܲܝܟܵܐ ܠܹܗ ܕܲܕܠܵܐ ܥܲܡܠܵܐ ܢܣܲܝܒܲܪ ܚܲܫܹ̈ܐ .
ܡܲܢ̣ܘܼ ܝܲܗ̣̄ܒܼܠܹܗ ܗܵܕܹܐ ܠܦܲܓܼܪܵܐ ܕܢܸܣܢܸܐ ܚܲܝܵܘ̈ܗܝ
ܘܐܲܝܟܲܢ ܡܸܫܟܲܚ ܠܲܡܒܲܣܵܪܘܼ ܥܲܠ ܟܵܣ ܡ̇ܘܬܵܐ .
ܒܐܲܝܢܵܐ ܚܲܝܠܵܐ ܙܟܼܵܐ ܗ̄ܘ̣ܵܐ ܠܢܸܓܼ̈ܕܹܿܐ ܐܵܦ ܠܲܣܪܵܩܹܐ
ܘܡܲܢ̣ܘܼ ܚܲܝܸܠ ܠܲܡܚܝܼܠܘܼܬܹܗ ܕܠܵܐ ܬܸܬܼܪܲܦܸܐ .
ܡ̇ܘܬܹܿܗ ܕܝܼܫܘܿܥ ܝܲܗ̣̄ܒܼ ܗ̄ܘ̣ܵܐ ܐܝܼܕܼܵܐ ܠܦܲܓܼܪ̈ܵܢܵܝܹܐ
ܘܒܹܗ ܗ̄ܘ̣ ܚܬܼܝܼܪܝܼܢ ܘܲܡܒܲܙܚܝܼܢ ܒܹܗ ܒܫܘܼܠܛܵܢ ܡ̇ܘܬܵܐ .
ܐܸܠܘܼ ܝܼܫܘܿܥ ܠܵܐ ܡܝܼܬܼ ܘܲܚܝ̣ܵܐ ܡܲܢ̣ܘܼ ܡܸܫܟܲܚ
ܘܟܲܕܼ ܡ̇ܝܘܿܬܹܐ ܗ̄ܘ̣ ܢܸܣܢܸܐ ܚܲܝܹ̈ܐ ܪ̈ܵܚܡܲܝ ܥܲܠ ܟܠ .
ܐܸܠܘܼ ܡܫܝܼܚܵܐ ܠܵܐ ܚܲܒܼܫܹܗ ܗ̄ܘ̣ܵܐ ܠܡܵܘܬܵܐ ܒܩܲܒܼܪܵܐ
ܐܵܦܠܵܐ ܠܐ̄ܢܵܫܵܐ ܐܝܼܬܼ ܗ̄ܘ̣ܵܐ ܣܲܒܼܪܵܐ ܕܚܲܝܹ̈ܐ ܚܲܕܼܬܹ̈ܐ .
ܙܡܢܹܗ ܝܫܘܿܥ ܠܟܼܠܹܗ ܓܸܢܣܲܢ ܠܚܲܝܹ̈ܐ ܚܲܕ̈ܬܹܐ
ܘܲܪܗܸܛܘ ܣܵܗ̈ܕܹܿܐ ܘܐܸܙܲܠܘ ܠܘܵܬܹܗ ܠܐܲܝܟܵܐ ܕܐܸܙܲܠ .
ܗܘ̤ ܩܲܕܼܡ̇ܝܑܬܼ ܐܸܙܲܠ ܢܛܲܝܸܒܼ ܥܘܼܡܪܵܐ ܒܪܵܘܡ̇ܐ
ܘܗܵܝܕܿܝܼܢ ܣܵܠ̇ܩܝܼܢ ܪ̈ܵܚܡܵܘܗܝ ܥܲܡܹܗ ܠܒܹܝܬܼ ܡܲܠܟܿܘܼܬܼܵܐ .
ܥܲܠ ܗܵܢ ܣܲܒܼܪܵܐ ܡ̇ܝ̇ܬܿܝܼܢ ܣܵܗ̈ܕܹܿܐ ܕܠܵܐ ܒܲܩܟܝܼܪܵܐ
ܘܡܸܛܠ ܗܵܕܹܐ ܫܵܝ̇ܛܝܼܢ ܚܲܝܹ̈ܐ ܕܠܵܐ ܡܸܬܼܩܲܕܹܿܝܢ .
ܠܥܵܠܡܵܐ ܐ̄ܚܪܹܢܵܐ ܣܲܟܿܝܼܘ ܟܹܐܢܹ̈ܐ ܠܡܸܬܼܒܲܣܵܢܘܼ
ܘܡܸܛܠ ܗܵܕܹܐ ܡ̇ܝ̇ܬܿܝܼܢ ܗܵܪܟܵܐ ܕܲܠܗܲܠ ܢܸܚܘܿܢ .
ܒܗܵܠܹܝܢ ܟܹܐܢܹ̈ܐ ܢܸܪܗܲܛ ܟܠܢܵܫ ܒܗܘܿܢ ܢܸܬܼܒܲܩܸܐ
ܕܲܒܼܡܵܘܬܲܝ̈ܗܘܿܢ ܒܸܛܠܲܬ̤ ܛܘܼܥܝܲܝ ܘܲܢܨܲܚ ܩܘܼܫܬܵܐ .
ܒܗܘܿܢ ܐܸܬܼܢܲܨܲܚ ܐܵܦ ܝܘܼܠܦܵܢܵܐ ܕܟܼܵܘܿܙܘܼܬܼܵܐ
ܕܠܵܐ ܗ̄ܘ̣ܵܐ ܒܡܸܠܹ̈ܐ ܐܲܣܗܸܕܼܘ ܥܠܵܘܗܝ ܐܸܠܵܐ ܒܡܵܘܬܵܐ .
ܗܵܐ ܓܹܝܪ ܐܲܝܢܵܐ ܕܲܡܗܲܝܡܵܢܘܼ ܡܗܲܝܡܸܢ ܒܲܒܚܘܿܕܼ
ܠܵܐ ܡܸܬܿܛܲܠܡܵܐ ܬܵܘܕܿܝܼܬܼ ܡܸܠܵܘ̈ܗܝ ܡ̣ܢ ܦܘܼܪܥܵܢܵܐ .
ܦܵܘܠܘܿܣ ܩܵܥܹ̇ܐ ܕܐܸܢ ܠܲܡ ܬܵܘܕܹܿܐ ܒܡܵܘܬܹܿܗ ܕܝܼܫܘܿܥ
ܘܲܬܼܗܲܝܡܸܢ ܬܘܼܒܼ ܕܩܵܡ̣ ܡ̣ܢ ܩܲܒܼܪܵܐ ܚܲܝܹ̈ܐ ܬܹܐܪܲܬܼ .
ܐܸܢ ܬܵܘܕܿܝܼܬܼܵܐ ܕܦܘܼܡ̇ܐ ܒܲܠܚܘܿܕܼ ܝܵܗ̇ܒܵܐ ܚܲܝܹ̈ܐ
ܣܵܗ̈ܕܹܿܐ ܕܗܲܝܡܸܢܘ ܐܵܦ ܐܸܬܼܟܲܠܲܠܘ ܟܡܵܐ ܠܲܡ ܢܹܐܪܬܿܘܼܢ .
ܐܸܢ ܓܲܝܵܣܵܐ ܒܡܸܠܬܼܵܐ ܒܲܠܚܘܿܕܼ ܥܲܠ̣ ܠܦܲܪܕܲܝܣܵܐ
.
ܠܐܲܝܢܵܐ ܐܲܬܼܪܵܐ ܥܵܐ̇ܠܝܼܢ ܣܵܗ̈ܕܹܿܐ ܕܫܵܛܘ̣ ܚܲܝܲܝ̈ܗܘܿܢ .
ܡܫܝܼܚܵܐ ܒܲܠܚܘܿܕܼ ܣܵܦܹ̇ܩ ܗ̄ܘ̣ ܠܹܗ ܠܗܵܢ ܦܘܼܪܥܵܢܵܐ
ܘܗܘ̤ ܦܵܪܲܥ ܒܗܘܿܢ ܠܣܵܗ̈ܕܹܿܐ ܟܠܝܼܠܹ̈ܐ ܕܚܘܼ ܡܗܵܢܲܝ̈ܗܘܿܢ .
ܠܗܵܠܹܝܢ ܟܹܐܢܹ̈ܐ ܡܲܢ̣ܘܼ ܣܵܦܹ̇ܩ ܠܲܡܩܲܠܵܣܘܼ
ܐܸܠܵܐ ܐܸܢ ܗܵܘ̇ ܡ̇ܪܵܐ ܛܵܒܼܵܐ ܕܡܝܼܬܼܘ ܥܲܠ ܐܲܦܵܘ̈ܗܝ .
ܗܵܐ ܡ̇ܘܬܲܝ̈ܗܘܿܢ ܛܵܒܼ ܡ̣ܢ ܚܲܝܹ̈ܐ ܒܟܼܠܕܿܘܼܟ ܢܵܨܚ̇ܝܼܢ
ܘܲܒܼܟܼܠ ܦܸܢ̈ܝܵܢ ܗܵܐ ܡܸܬܼܪܲܡܪܝܼܢ ܥܲܕܼܥܹܕܲܝܗ̈ܘܿܢ .
ܗܵܐ ܡ̣ܢ ܟܠܕܲܘܼܟ ܪܵܗ̇ܛܝܼܢ ܐ̄ܢܵܫܵܐ ܠܝܘܿܡ ܥܹܐܕܲܝ̈ܗܘܿܢ
ܘܟܼܠܝܘܿܡ ܢܵܨܚ̇ܝܼܢ ܕܘܼܟܼܪ̈ܵܢܲܝܗܘܿܢ ܒܐܲܪܒܲܥ ܦܸܢ̈ܝܵܢ .
ܠܵܐ ܡܨܹܝܢ ܫܘܼܪܹ̈ܐ ܕܢܸܛܪܘܼܢ ܗܵܟܲܢ ܠܲܡܕܼܝܼܢ̈ܢܵܬܼܵܐ
ܐܲܟܼܛ̇ܪܵܐ ܨܠܘܿܬܼܵܐ ܕܣܵܗ̈ܕܹܿܐ ܠܥܵܠܡܵܐ ܟܠܹܗ .
ܠܵܐ ܐܝܼܬܼ ܡܲܠܟܵܐ ܕܡܸܫܟܲܚ ܗܵܡܲܢ ܠܲܡܥܲܕܵܪܘܼ
ܐܲܝܟ ܡ̇ܐ ܕܡܲܨܝܵܐ ܨܠܘܿܬܼܵܐ ܕܣܵܗ̈ܕܹܿܐ ܕܲܬܼܥܲܕܲܪ ܠܲܢ .
ܠܲܝܬܿ ܫܲܠܝܼܛܵܐ ܕܦܵܪܹܩ ܠܐܲܝܢܵܐ ܕܡܸܬܼܓܵܘܲܣ ܒܹܗ
ܐܲܝܟ ܡ̇ܐ ܕܲܡܹܝܢ ܣܵܗ̈ܕܹܿܐ ܠܡܸܦܪܲܩ ܡ̣ܢ ܐܘܼܠܨܵܢܹ̈ܐ .
ܒܗܵܠܹܝܢ ܟܹܐܢܹ̈ܐ ܡܲܢ ܠܵܐ ܢܸܚܕܹܿܐ ܘܢܸܪܘܲܙ ܠܸܒܹܿܗ
ܘܡܲܢ ܠܵܐ ܢܝܲܩܲܪ ܕܘܼܟܼܪ̈ܵܢܲܝܗܘܿܢ ܘܥܲܕܼܥܹܕܲܝ̈ܗܘܿܢ .
ܒܗܵܠܹܝܢ ܕܲܗܘ̤ܵܘ ܐܲܝܟ ܕܵܒܼܘܿܚܹ̈ܐ ܠܲܩܢܘܿܡܲܝ̈ܗܘܿܢ
ܘܐܲܝܟ ܩܘܼܪ̈ܒܵܢܹܐ ܩܲܪܸܒܼܘ ܢܲܦܫܗܘܿܢ ܠܡܲܠܟܵܐ ܕܐܲܚܸܒܼܘ .
ܗܵܠܹܝܢ ܕܲܣܢ̣ܵܘ ܠܥܵܠܡܵܐ ܟܠܹܗ ܘܠܲܪ̈ܓܼܝܼܓܼܵܬܹܗ
ܘܲܪܚܸܡ̣ܘ ܚܲܫܹ̈ܐ ܘܡ̇ܘܬܵܐ ܕܲܚܠܵܦ ܝܼܫܘܿܥ .
ܗܵܠܹܝܢ ܕܲܟܼܦܲܪܘ ܒܛܘܿܗܡ̇ܐ ܘܥܘܼܬܼܪܵܐ ܘܲܒܼܫܠܛܵܢܵܐ
ܘܠܵܐ ܨܒܼܵܘ ܕܢܸܚܘܿܢ ܚܲܝܹ̈ܐ ܕܙܲܒܼܢܵܐ ܡܸܛܠ ܝܼܫܘܿܥ .
ܗܵܠܹܝܢ ܕܲܒܼܗܘܿܢ ܚܵܒܼ ܘܐܸܫܬܲܦܲܠ ܓܲܒܵܐ ܕܚܲܢܦܹ̈ܐ
ܘܲܙܟܼܵܐ ܘܲܢܨܲܚ ܝܘܼܠܦܵܢ ܝܼܫܘܿܥ ܒܹܝܬܼ ܟܵܦܘܿܪܹ̈ܐ .
ܗܵܠܹܝܢ ܕܲܕܼܠܵܐ ܣܵܗܕܿܘܼܬܼ ܡܸܠܹ̈ܐ ܐܲܣܗܸܕܼܘ ܒܲܠܚܘܿܕܼ
ܕܲܥܦܝܼܦܵܐܝܼܬܼ ܚܬܲܡ̣ܘ ܗ̄ܘ̣ܵܘ ܘܫܲܪܲܪܘ ܗܵܘ̇ ܡ̇ܐ ܕܩܲܒܸܿܠܘ .
ܒܡܸܠܹ̈ܐ ܐܲܣܸܕܼܘ ܥܲܠ ܝܘܼܠܦܵܢܵܐ ܕܟܼܵܪܘܿܙܘܼܬܼܵܐ
ܘܲܒܼܡܵܘܬܲܝ̈ܗܘܿܢ ܐܸܫܬܲܪܲܪ ܗ̣̄ܘܲܝ̈ ܐܵܦ ܡܸܠܲܝ̈ܗܘܿܢ .
ܗܵܠܹܝܢ ܟܠܗܹܝܢ ܩ̣ܥܵܘ ܗ̄ܘ̣ܵܘ ܣܵܗ̈ܕܹܿܐ ܠܥܹܝܢ ܪ̈ܵܕܼܘܿܦܹܐ
ܕܫܲܪܝܼܪ ܗ̄ܘ̣ ܠܲܢ ܡܵܘܬܹܿܐ ܕܝܼܫܘܿܥ ܐܵܦ ܢܘܼܚܡܹܗ .
ܒܹܗ ܡ̇ܘܕܲܝܢܲܢ ܕܡ̣ܝܬܼ ܒܲܫܪܵܪܵܐ ܘܩܵܡ̣ ܒܲܫܪܵܪܵܐ
ܘܠܵܐ ܦܵܪܹܫ ܠܲܢ ܡ̇ܪܵܐ ܛܵܒܼܵܐ ܡ̣ܢ ܡ̇ܪܘܼܬܹܗ .
ܠܹܗ ܗܘ̣ ܚܙܲܝܢܲܢ ܕܩܵܡ̣ ܡ̣ܢ ܩܲܒܼܪܵܐ ܒܫܘܼܒܼܚܵܐ ܪܲܒܵܐ
ܘܠܵܐ ܡܸܬܼܚܲܠܲܦ ܒܡܵܪܵܐ ܐ̄ܚܪܹܢܵܐ ܕܫܲܪܝܼܪ ܗ̄ܘ̣ ܠܲܢ .
ܘܐܸܢ ܥܲܠ ܡܸܠܲܝ̈ܢ ܡܸܬܼܦܲܠܓܼܝܼܢ ܐ̄ܢܬܿܘܿܢ ܐܘܿ ܪ̈ܵܕܼܘܿܦܹܐ
ܥܒܼܵܕܼܵܐ ܣܵܗܕܵܐ ܠܡܸܠܲܝ̈ܢ ܐܸܢ ܨܸܒܹ̇ܝܢ ܐ̄ܢܬܿܘܿܢ .
ܠܵܐ ܗ̄ܘ̣ܵܐ ܒܡܸܠܹ̈ܐ ܠܚܘܿܕܼ ܡ̇ܘܕܹܿܝܢܲܢ ܒܡܵܪܘܼܬܼ ܝܼܫܥܘܿܥ
ܕܲܠܟܼܠ ܚܲܫܝܼ̈ܢ ܗܵܐ ܡܛܲܝܒܼܝܼܢܲܢ ܡܸܛܠ ܝܼܫܘܿܥ .
ܠܵܐ ܗ̄ܘ̣ܵܐ ܒܡܸܠܬܼܵܐ ܕܦܘܼܡ̇ܐ ܒܲܠܚܘܿܕܼ ܡ̇ܘܕܹܿܝܢܲܢ ܒܹܗ
ܕܲܒܼܝܲܕܼ ܡ̇ܘܬܵܐ ܓܵܡ̇ܪܝܼܢܲܢ ܠܹܗ ܠܚܘܼܒܲܢ ܨܹܐܕܼܵܘܗܝ .
ܠܵܐ ܡܨܸܐ ܣܲܝܦܵܐ ܕܢܸܦܣܘܿܩ ܚܘܼܒܲܢ ܕܲܠܘܵܬܼ ܝܼܫܘܿܥ
ܘܠܲܝܬܿ ܐܘܼܠܨܵܢܵܐ ܕܥܵܒܹ̇ܕܼ ܡܘܼܡ̇ܐ ܒܗܲܝܡܵܢܘܿܬܲܢ .
ܗܵܠܹܝܢ ܟܠܗܹܝܢ ܒܥ̣ܵܘ ܐܲܬܼܠܹܝܛܹ̈ܐ ܩܕܼܵܡ ܪ̈ܵܕܼܘܿܦܹܐ
ܘܠܵܐ ܙܵܥ̣ܘ ܘܐܲܫܦܸܠܘ ܡ̣ܢ ܪ̈ܵܕܼܘܿܦܹܐ ܕܙܲܕܿܝܼܩܘܼܬܼܵܐ .
ܒܩܵܠܵܐ ܪܵܡ̇ܐ ܐܲܙܥܸܩܘ ܣܵܗ̈ܕܹܿܐ ܩܕܼܵܡ ܕܲܝܵܢܵܐ
ܕܠܵܐ ܦܵܠ̇ܚܝܼܢ ܚ̄ܢܲܢ ܠܫܸܡܫܵܐ ܘܣܲܗܪܵܐ ܟܝܵܢܹ̈ܐ ܥܒܼܝܼ̈ܕܹܐ .
ܠܚܲܕܼ ܐܲܠܵܗܵܐ ܕܲܒܼܪܵܐ ܪܵܘܡ̇ܐ ܘܐܲܬܼܩܸܢ ܥܘܼܡܩܵܐ
ܠܹܗ ܦܵܠ̇ܚܝܼܢܲܢ ܘܠܹܗ ܡܩܲܪܒܼܝܼܢܲܢ ܚܵܘܒܲܬܼ ܚܘܼܒܵܐ .
ܠܹܗ ܚܵܫ̇ܒܿܝܼܢܲܢ ܡܵܪܵܐ ܡܪܲܝܡܵܐ ܟܠ ܡܲܡܠܸܟ
ܘܠܹܗ ܡܩܲܪܒܼܝܼܢܲܢ ܩܵܠܹ̈ܐ ܕܫܘܼܒܼܚܵܐ ܒܟܼܠ ܥܸܕܼܢܝܼ̈ܢ .
ܠܡܵܪܵܐ ܕܪܵܘܡ̇ܐ ܕܲܢܚܸܬܼ ܠܐܲܪܥܵܐ ܕܢܲܚܸܐ ܠܬܹܒܹܝܠ
ܒܹܗ ܡ̇ܘܕܹܿܝܢܲܢ ܕܠܵܐ ܦܘܼܠܵܓܼܵܐ ܐܲܝܟ ܡ̇ܐ ܕܲܟܼܬܼܝܼܒܼ .
ܠܗܵܘ̇ ܦܵܪܘܿܩܵܐ ܕܲܢܚܸܬܼ ܘܲܦܪܲܩ ܓܸܢܣܹܗ ܕܐܵܕܼܵܡ
ܠܹܗ ܙܵܡ̇ܪܝܼܢܲܢ ܩܵܠܹ̈ܐ ܕܫܘܼܒܼܚܵܐ ܠܹܠܲܝ ܐܝܼܡܵܡ .
ܠܗܵܘ̇ ܦܵܪܘܿܩܵܐ ܕܡܝܼܬܼ ܥܲܠ ܐܲܦܲܝ̈ܢ ܕܢܲܚܹܝܢ ܥܲܡܹܗ
.
ܠܹܗ ܣܵܓܼܕܿܝܼܢܲܢ ܘܠܹܗ ܕܵܒܼܚܝܼܢܲܢ ܕܸܒܼܚܹ̈ܐ ܕܦܲܓܼܪ̈ܲܝܢ .
ܟܠ ܠܲܡ ܐܲܝܢܵܐ ܕܡܸܠܲܬܼܝ ܢܵܟܲܪ ܘܡܲܚܸܒܼ ܚܲܝܘ̈ܗܝ
ܙܩܝܼܦܹܗ ܢܸܛܥܲܢ ܘܢܹܐܬܸܐ ܒܵܬܲܪܝ ܘܲܥܡܝ ܢܸܬܼܒܲܣܲܡ .
ܠܡܲܠ̈ܟܹܿܐ ܛܪ݁ܘܼܢܹܐ ܐܲܒܼܗܬܼܘ ܐܸܢܘܿܢ ܒܦܵܬܼܓܼܵܡܲܝ̈ܗܘܿܢ
ܘܲܩܥ̣ܵܘ ܥܲܡܗܘܿܢ ܕܠܵܐ ܣܵܓܼ̇ܕܲܝܢܲܢ ܠܟܼܠ ܒܸܪ̈ܝܵܬܼܵܐ .
ܢܹܐܬܸܐ ܣܲܝܦܵܐ ܘܬܹܐܬܸܐ ܢܘܼܪܵܐ ܘܕܸܠܩܵܗ̇ ܥܲܡܵܗ̇
ܘܢܸܚܙܸܐ ܐܸܢ ܗܘ̤ ܕܲܡܨܹܝܢ ܦܵܪܫܝܼܢ ܚܘܼܒܹܿܗ ܡܸܢܲܢ .
ܥܕܲܡ̇ܐ ܠܗܵܫܵܐ ܒܡܸܠܹ̈ܐ ܐܲܣܗܸܕܢ ܥܲܠ ܗܵܘ̇ ܕܐܲܚܸܒܼܢ
ܡ̣ܢ ܗܵܫܵܐ ܕܹܝܢ ܥܒܼܵܕܼܵܐ ܢܗܘܸܐ ܣܵܗܕܵܐ ܠܡܸܠܲܝ̈ܢ .
ܠܣܵܗܕܲܘܼܬܼ ܡܸܠܹ̈ܐ ܟܒܲܪ ܐܝܼܬܼ ܐܲܢܼܪܵܐ ܠܲܡܕܲܓܵܠܘܼ
ܠܲܥܒܼܵܕܼܵܐ ܕܹܝܢ ܡܲܢ̣ܘܼ ܡܸܫܟܲܚ ܠܲܡܒܲܛܵܠܘܼ .
ܥܒܼܵܕܼܵܐ ܡ̇ܕܝܹܢ ܐܝܼܬܼܵܘܗܝ ܣܵܗܕܵܐ ܕܠܵܐ ܡܸܬܿܕܲܓܲܠ
ܗܘ̤ ܐܵܦ ܗܵܫܵܐ ܢܹܐܬܸܐ ܢܲܣܗܸܕܼ ܡܸܛܠ ܝܼܫܘܿܥ .
ܠܟܼܠ ܐܘܼ ܠܨܵܢܝܼ̈ܢ ܗܵܐ ܥܵܐ̇ܠܝܼܢܲܢ ܡܸܛܠܵܬܹܗ
ܘܲܠܟܼܠ ܢܸܓܼ̈ܕܿܝܼܢ ܗܵܐ ܡܛܲܝܒܼܝܼܢܲܢ ܡܸܛܠ ܚܘܼܒܹܿܗ .
ܘܐܸܢ ܐܸܡܪܝܼܬܿܘܿܢ ܕܣܵܗܕܿܘܼܬܼ ܡܼܠܹ̈ܐ ܠܵܐ ܡܩܲܒܿܠܝܼܢ ܐ̄ܢܬܿܘܿܢ
ܗܵܐ ܣܵܗܕܿܘܼܬܵܪܐ ܕܲܒܼܣܘܼܥܪ̈ܵܢܹܐ ܩܲܒܸܿܠܘ ܡ̇ܕܹܝܢ .
ܦܲܓܼܪܲܢ ܣܵܗܹ̇ܕܼ ܘܐܵܦ ܗܲܕܿܡܲܝ̈ܢ ܟܲܕܼ ܡܸܬܼܦܲܣܩܝܼܢ
ܕܫܲܪܝܼܪ ܝܼܫܘܿܥ ܕܡܸܛܠܵܬܹܗ ܡܸܬܿܛܲܠܩܝܼܢܲܢ .
ܣܲܝܒܲܪܘ ܣܵܗ̈ܕܹܿܐ ܡ̇ܘܬܵܐ ܕܙܲܒܼܢܵܐ ܒܣܲܒܼܪܵܐ ܕܚܲܝܹ̈ܐ
ܘܠܵܐ ܡܸܬܼܬܼܒܲܟܠܝܼܢ ܕܘܼܟܼܪ̈ܵܢܲܝܗܘܿܢ ܥܕܲܡ̇ܐ ܠܥܵܠܲܡ .
ܥܛܹܐ ܗ̄ܘ̣ ܕܘܼܟܼܪܵܢܵܐ ܕܪ̈ܵܕܘܿܦܲܝܗܘܿܢ ܘܕܼܝܼܠܗܘܿܢ ܩܲܝܵܡ
ܕܚܲܕܼ ܗ̄ܘ̣ ܝܼܫܘܿܥ ܕܡܸܛܠܵܬܹܗ ܝܲܗ̣̄ܒܼܘ ܦܲܓܼܪ̈ܲܝܗܘܿܢ .
ܡܲܠ̈ܟܹܿܐ ܚܲܢܦܹ̈ܐ ܕܫܲܢܸܩܘ ܐܸܢܘܿܢ ܗܵܐ ܐܸܬܼܒܲܛܲܠܘ
ܘܟܹܐܢܹ̈ܐ ܕܣܲܝܒܲܪܘ ܟܠ ܫܘܼܢܵܩܝܼ̈ܢ ܗܵܐ ܡܸܬܼܢܲܨܚܝܼܢ .
ܕܡܲܠ̈ܟܹܿܐ ܡܫܲܡܗܹ̈ܐ ܠܵܐ ܐܝܼܬܼ ܒܐܲܪܥܵܐ ܕܘܼܟܼܪ̈ܵܢܲܝܗܘܿܢ
ܘܐ̄̇ܢܵܫܵܐ ܒܨܝܼܪܹ̈ܐ ܗܵܐ ܡܸܬܼܪܲܡܪܡܝܼܢ ܥܲܕܼܥܹܕܿܝ̈ܗܘܿܢ .
ܒܗܵܕܹܐ ܠܲܝܬܿ ܠܹܗ ܐܵܦ ܫܘܼܡܵܗܵܐ ܠܓܸܢܣܵܐ ܕܐ̄ܢܵܫܵܐ
ܕܟܲܕܼ ܐ̄ܢܵܫܵܐ ܗ̄ܘ̣ܵܘ ܐܲܣܠܝܼܘ ܚܲܝܹ̈ܐ ܕܲܒܼܢܲܝ̈ܢܵܫܵܐ .
ܓܸܢܣܵܐ ܡܚܝܼܠܵܐ ܕܲܒܼܢܲܝ̈ܢܵܫܵܐ ܪܵܚܹ̇ܡ ܚܲܝܹ̈ܐ ܗ̄ܘ̣
ܘܠܲܝܬܿ ܒܹܗ ܚܲܝܠܵܐ ܠܲܡܙܲܥܲܙܵܝܘܼ ܠܘܼܩܒܲܠ ܚܲܫܹ̈ܐ .
ܥܲܦܪܵܐ ܗ̄ܘ̣ ܦܲܓܼܪܲܢ ܘܡ̣ܢ ܐܲܝܟܵܐ ܠܹܗ ܕܲܝܠܵܐ ܒܥܲܦܪܵܐ
ܕܒܲܪ ܕܲܚܝܼܚܵܐ ܗ̄ܘ̣ ܘܠܵܐ ܐܝܼܬܼ ܡܸܕܲܡ ܪܲܡܚܝܼܠ ܡܢܹܗ .
ܗܵܢܵܐ ܓܸܢܣܵܐ ܥܲܦܪܵܢܵܝܵܐ ܕܵܘܹܐ ܡ̣ܢ ܟܠ
ܕܡܸܢܹܗ ܐܸܢܘܿܢ ܣܵܗ̈ܕܹܿܐ ܕܐܲܩܠܝܼܘ ܥܲܠ ܟܠ ܡ̇ܘܬܿܝܼ̈ܢ .
ܝܲܗ̣̄ܒܼܘ ܨܵܘܪ̈ܲܝܗܘܿܢ ܠܩܸܛܠܵܐ ܕܣܲܝܦܵܐ ܡܸܛܠ ܝܼܫܘܿܥ
ܕܡܸܢܹܗ ܕܡ̇ܪܗܘܿܢ ܢܩܲܠܒܿܘܼܢ ܐܲܓܼܪܵܐ ܚܠܵܦ ܥܲܡܠܲܝ̈ܗܘܿܢ .
ܡܦܣܝܼܢ ܐܸܢܘܿܢ ܕܠܵܐ ܡܸܬܿܛܲܠܡܝܼܢ ܡ̣ܢ ܒܵܪܘܿܝܵܐ
ܘܫܲܪܝܼܪܵܐ ܠܗܘܿܢ ܕܐܲܓܼܪܵܐ ܕܥܲܡܠܹ̈ܐ ܡܩܲܒܿܠܝܼܢ ܡܸܢܹܗ .
ܥܲܠ ܗܵܘ̇ ܣܲܒܼܪܵܐ ܕܚܲܝܹ̈ܐ ܚܲܕܼܬܹ̈ܐ ܣܒܲܠܘ̣ ܟܠ ܒܝܼ̈ܫܵܢ
ܕܢܸܥܠܘܼܢ ܢܸܫܪܘܿܢ ܒܲܠܡܹܐܝܢ ܢܘܼܗܪܵܐ ܒܐܲܢܼܪܵܐ ܕܲܠܥܸܠ .
ܥܲܠ ܬܘܼܟܼܠܵܢܵܐ ܕܡܲܠܟܿܘܼܬܼ ܪܵܘܡ̇ܐ ܝܲܗ̣̄ܒܼܘ ܨܵܘܪ̈ܲܝܗܘܿܢ
ܕܲܒܼܝܘܿܡ ܕܝܼܢܵܐ ܢܩܲܒܿܠܘܼܢ ܡܸܢܹܗ ܟܠܝܼܠ ܙܵܟܼܘܼܬܼܵܐ .
ܚܠܵܦ ܬܵܘܕܿܝܼܬܼܵܐ ܕܲܒܼܦܘܼܪܩܵܢܲܢ ܝܲܗ̣̄ܒܼܘ ܦܲܓܼܪ̈ܲܝܗܘܿܢ
ܗܵܐ ܡܣܲܟܹܿܝܢ ܠܹܗ ܠܝܘܿܡ ܓܸܠܝܵܢܹܗ ܕܢܸܣܒܼܘܼܢ ܐܲܓܼܪܵܐ .
ܠܗܵܝ̇ ܐܘܿ ܪܸܫܠܸܡ ܒܥ̣ܵܘ ܗ̄ܘ̣ܵܘ ܕܢܹܐܪܬܿܘܼܢ ܕܐܝܼܬܼ ܒܲܡܪ̈ܵܘܡܹܐ
ܘܥܲܠ ܗܵܝ̇ ܒܲܣܲܪܘ ܥܲܠ ܒܘܼܣܵܡܹ̈ܐ ܕܥܘܼܡܪܵܐ ܕܲܠܬܿܚܬܿ .
ܒܗܵܘ̇ ܒܘܼܣܵܡܵܐ ܪܘܼܚܵܢܵܝܵܐ ܣܘܹܝܢ ܕܢܸܬܼܒܲܣܡܘܼܢ
ܘܡܸܛܠܗܵܕܹܐ ܟܦܲܪ̣ܘ ܒܲܦܬܿܟܼܪܹ̈ܐ ܘܐܵܘܕܿܝܼܘ ܒܲܒܼܪܵܐ .
ܒܗܵܘ̇ ܕܘܼܒܵܪܵܐ ܕܒܹܝܬܼ ܡܲܠܟܿܘܼܬܼܵܐ ܪܓܼܝܼܓܼܝܼܢ ܕܢܸܗܘܘܿܢ
ܘܥܲܠ ܗܵܝ̇ ܐܲܣܠܝܼܘ ܕܲܗܒܼܵܐ ܘܟܸܣܦܵܐ ܘܢܸܩܦܵܐ ܣܲܢܝܵܐ .
ܥܲܡܗܘܿܢ ܕܥܝܼܪܹ̈ܐ ܪܓܼܝܼܓܼܝܼܢ ܠܡܸܩܥܵܐ ܩܲܕܿܝܼܫ ܩܲܕܼܝܼܫ
ܘܡܸܛܠܗܵܕܹܐ ܐܲܚܸܒܼܘ ܘܲܪܚܸܡ̣ܘ ܠܥܘܼܡܪܵܐ ܕܲܠܥܸܠ .
ܡ̣ܢ ܦܵܬܼܘܿܪܵܐ ܕܲܡܠܸܐ ܚܲܝܹ̈ܐ ܪܓܼܝܼܓܼܝܼܢ ܠܡܸܠܥܲܣ
ܘܡܸܛܠܗܵܕܹܐ ܗܢ̣ܵܘ ܦܘܼܪ̈ܦܵܥܹܐ ܐܲܪ̈ܗܵܢܵܝܹܐ .
ܡ̣ܢ ܗܵܘ̇ ܟܵܣܵܐ ܪܘܼܚܵܢܵܝܵܐ ܪܓܼܝܼܓܼܝܼܢ ܠܡܸܫܬܵܐ
.
ܘܥܲܠ ܗܵܝ̇ ܐܲܪܦܝܼܘ ܡܲܫܬܿܝܵܐ ܕܚܲܡܪܵܐ ܐܲܪܥܵܢܵܝܵܐ .
ܟܠܝܼ̈ܠܹܐ ܕܫܘܼܒܼܚܵܐ ܪܓܼܝܼܓܼܝܼܢ ܣܵܗ̈ܕܹܿܐ ܠܲܡܩܲܒܵܠܘܼ
ܘܥܲܠ ܗܵ̇ ܐܲܪܦܝܼܘ ܫܘܼܒܼܚܵܐ ܕܐܲܪܥܵܐ ܡܸܬܼܚܲܒܿܠܒܵܢܵܐ .
ܥܲܡܹܗ ܕܚܲܬܼܢܵܐ ܪܓܼܝܼܓܼܝܼܢ ܣܵܗ̈ܕܹܿܐ ܠܡܸܬܼܒܲܣܵܡܘܼ
ܥܲܠ ܗܵܝ̇ ܐܲܣܠܝܼܘ ܟܠ ܫܘܼܣܵܡܝܼ̈ܢ ܕܥܘܼܡܪܵܐ ܗܵܢܵܐ .
ܐܝܼܬܼ ܕܲܒܼܣܲܝܦܵܐ ܐܲܫܠܸܡ ܚܲܝܵܘ̈ܗܝ ܒܝܲܕܼ ܪ̈ܵܕܼܘܿܦܹܐ
ܘܲܥܬܼܝܼܕܼ ܕܢܸܣܲܒܼ ܠܘܸܝܼܠܵܐ ܕܫܘܼܒܼܚܵܐ ܠܵܐ ܡܸܬܼܚܲܒܲܠ .
ܐܝܼܬܼ ܕܐܸܬܼܦܲܣܲܩ ܗܲܕܵܡ ܗܲܕܵܡ ܡ̣ܢ ܪ̈ܵܕܼܘܿܦܹܐ
ܘܗܵܢܵ̇ܘ ܬܲܗܪܵܐ ܕܦܸܠܚܓܹܿܗ ܚܲܝ ܗ̄ܘ̣ܵܐ ܘܦܸܠܓܹܿܗ ܡܲܚܝܼܬܼ .
ܐܝܼܬܼ ܕܲܒܼܫܸܢ̈ܕܹܿܐ ܘܐܝܼܬܼ ܕܒܲܣܪ̈ܵܩܹܐ ܫܲܠܸܡ ܚܲܝܵܘ̈ܗܝ ܘܐܝܼܬܼ
ܕܒܲܚܒܼܘܼܫܝܵܐ ܘܐܝܼܬܼ ܕܒܼܐܘܼ ܠܨܵܢܹ̈ܐ ܘܐܝܼܬܼ ܕܲܒܼܫܸܢ̈ܕܹܿܐ .
ܐܹܝܘ ܠܐܲܬܼܠܹܝܛܹ̈ܐ ܕܙܲܕܿܝܼܩܘܼܬܼܵܐ ܕܲܢܨܲܚ̣ܘ ܘܲܙܟܼܵܘ
ܐܹܝܘ ܠܙܲܟܵܝܹ̈ܐ ܕܲܙܟܼܵܘ ܘܙܲܟܿܝܼܘ ܠܓܸܢܣܹܗ ܕܐܵܕܼܵܡ .
ܐܹܝܘ ܠܲܙܡܝܼܢܹ̈ܐ ܕܚܲܬܼܢܵܐ ܕܪܵܘܡ̇ܐ ܕܠܵܐ ܡܸܬܼܚܲܒܲܠ
ܕܐܲܫܠܸܡܘ ܢܲܦܫܗܘܿܢ ܠܟܼܠ ܐܘܼܠܨܵܢܝܼ̈ܢ ܘܲܠܟܼܠ ܢܸܓܼܕܿܝܼ̈ܢ .
ܐܹܝܘ ܠܙܲܠܝܼܩܹ̈ܐ ܕܫܸܡܫܵܐ ܪܲܒܵܐ ܕܙܲܕܿܝܼܩܘܼܬܼܵܐ
ܕܠܵܐ ܐܸܬܿܛܲܠܲܩܘ ܒܚܸܫܘܿܟܼܘܼܬܹܗ ܕܚܸܫܟܵܐ ܣܲܢܝܵܐ .
ܐܹܝܘ ܠܠܲܡܦܹܝܕܹ̈ܐ ܕܙܲܕܿܝܼܩܘܼܬܼܵܐ ܕܝܲܗ̣̄ܒܼܘ ܢܘܼܗܪܗܘܿܢ
ܕܲܢܗ݂ܲܪ ܒܐܲܪܥܵܐ ܘܲܩܦܲܠ̣ ܚܸܫܟܵܐ ܢܲܚܬܵܐ ܕܛܘܼܥܝܲܝ .
ܐܹܝܘ ܠܲܚܠܝܼܨܹ̈ܐ ܕܠܵܐ ܐܸܬܼܪܲܦܝܼܘ ܒܐܘܼܠܨܵܢܲܝ̈ܗܘܿܢ
ܕܲܙܟܼܵܘ ܐܸܢܘܿܢ ܠܚܹܐܪܹ̈ܐ ܘܡܲܠ̈ܟܹܿܐ ܘܫܲܠܝܼܛܢܹ̈ܐ .
ܐܹܝܘ ܠܲܢܙܝܼܪܹ̈ܐ ܕܩܵܡ̣ܘ ܒܐܵܓܼܢܵܐ ܠܘܼܩܒܲܠ ܒܝܼܫܵܐ
ܘܲܙܟܼܵܘ ܐܼܢܹܝܢ ܠܟܼܠܗܹܝܢ ܓܘܼܕܹ̈ܐ ܕܲܒܼܢܲܝ̈ ܚܸܫܟܵܐ .
ܐܹܝܘ ܠܹܗ ܠܓܸܢܣܵܐ ܐܵܕܼܵܡ̇ܝܵܐ ܟܡܵܐ ܐܸܬܼܪܲܡܪܲܡ
ܕܲܗܘ̤ܵܐ ܡ̇ܪܵܐ ܥܲܠ ܡ̇ܐ ܕܪܵܘܡ̇ܐ ܘܥܲܠ ܡ̇ܐ ܕܥܘܼܡܩܵܐ .
ܐܲܝܠܸܠܘ ܘܲܩܥܵܘ̣ ܫܸܐܕܹ̈ܐ ܛܪ̈ܘܸܢܹܐ ܒܩܵܠ ܝܼܠܲܬܵܐ
ܕܘܵܝ ܠܲܢ ܕܲܒܼܛܸܠ ܬܵܓܼܵܐ ܪܲܒܵܐ ܕܪܹܫܵܢܘܼܬܲܢ .
ܒܸܛܠܲܬ̤ ܡܸܟܹܿܝܠ ܪܹܫܢܘܼܬܼܵܐ ܕܲܡܕܲܒܿܪ̈ܵܢܲܝܢ
ܘܠܲܝܬܿ ܠܲܢ ܡܸܟܹܿܝܠ ܡܲܦܬܲܚ ܦܘܼܡ̇ܐ ܥܲܠ ܡ̇ܐ ܕܲܗܘ̤ܵܐ .
ܒܛܸܠ ܠܹܗ ܡܸܟܹܿܝܠ ܝܘܼܠܦܵܢ ܡܸܠܲܝ̈ܢ ܡ̣ܢ ܬܲܠܡܝܼܕܲܝ̈ܢ
ܘܗܵܐ ܐܸܬܿܬܿܠܡܲܕܼ ܟܠܹܗ ܥܵܠܡܵܐ ܠܲܫܡܹܗ ܕܝܼܫܘܿܥ .
ܐܸܬܼܡܲܠܝܲܬ̤ ܠܵܗ̇ ܟܠܵܗ̇ ܒܪܝܼܬܼܵܐ ܡܸܠܲܝ̈ ܪܘܼܚܵܐ
ܘܟܼܠܢܵܫ ܪܵܗܹ̇ܛ ܕܢܸܬܼܓܵܘܲܣ ܒܹܗ ܒܲܓܼܠܝܼܠܵܝܵܐ .
ܗܵܐ ܐܸܬܿܬܿܠܡܲܕܼ ܟܠܹܗ ܥܵܠܡܵܐ ܠܲܫܡܹܗ ܕܝܼܫܘܿܥ
ܘܐܵܦ ܬܲܡܝܼܕܹ̈ܐ ܕܝܘܼܠܦܵܢ ܡܸܠܲܝ̈ܢ ܐܸܬܼܓܵܘܲܣܘ ܒܹܗ .
ܒܗܵܠܹܝܢ ܟܹܐܢܹ̈ܐ ܢܸܚܕܹܿܐ ܘܢܸܪܘܲܙ ܟܠܹܗ ܓܸܢܣܲܢ
ܘܲܡܚܝܼܠܘܼܬܼܵܐ ܕܟܼܠܹܗ ܦܲܓܼܪܲܢ ܒܗܘܿܢ ܬܸܬܼܚܲܝܲܠ .
ܬܵܘܕܿܝܼ ܠܡܵܪܵܐ ܕܢܲܨܲܚ ܥܲܒܼܕܵܘ̈ܗܝ ܒܐܵܓܼܘܿܢ ܥܲܡܠܹ̈ܐ
ܠܹܗ ܬܸܫܒܿܘܿܚܬܵܐ ܠܗܘܿܢ ܩܘܼܠܵܣܵܐ ܡ̣ܢ ܟܠ ܦܘܼܡܝܼ̈ܢ .
