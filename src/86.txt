ܥܲܠ ܥܹܕܿܬܵܐ ܘܥܲܠ ܟܵܗܢܘܼܬܼܵܐ<EOS>ܡܐܡܪܐ ܕܬܠܬܝܢ ܘܬܪܝܢ<EOS>ܥܲܠ ܥܹܕܿܬܵܐ ܘܥܲܠ ܟܵܗܢܘܼܬܼܵܐ ܘܠܵܚܹܡ ܠܚܲܕܼ<EOS>ܒܫܲܒܵܐ ܕ ܕܩܘܼܕܵܫ ܥܹܕܿܬܵܐ<EOS>ܥܘܼܢܵܝܵܐ<EOS>ܚܲܬܼܢܵܐ ܕܙܲܡܸܢ ܠܲܢ ܠܲܓܼܢܘܿܢ ܡܲܠܟܿܘܼܬܹܗ<EOS> ܠܵܐ ܬܸܦܪܫܲܢ ܡܸܢܹܗ ܐܲܚܲܝ̈<EOS>ܗܲܝܟܲܠ ܩܘܼܕܫܵܐ ܒܢ̣ܵܐ ܒܵܪܘܿܝܵܐ ܠܐܲܪ̈ܥܵܢܵܝܹܐ<EOS>ܕܲܢܩܲܪܒܼܘܼܢ ܒܹܗ ܣܸܓܼܕܿܬܼܵܐ ܕܚܘܼܒܵܐ ܪܘܼܚܵܢܵܐܝܼܬܼ<EOS>ܗܲܝܟܲܠ ܩܘܼܕܼܫܵܐ ܘܲܩܕܼܘܿܫ ܩܘܼܕܼܫܹ̈ܐ ܨܲܒܸܿܬܼ ܬܲܩܸܢ<EOS>ܩܘܼܕܼܫܵܐ ܒܐܲܪܥܵܐ ܘܲܩܕܼܘܿܫ ܩܘܼܕܼܫܹ̈ܐ ܠܥܸܠ ܒܲܫܡܲܝܵܐ<EOS>ܒܩܘܼܕܼܫܵܐ ܕܐܲܪܥܵܐ ܦܩ݂ܲܕܼ ܕܲܢܟܲܗܢܘܼܢ ܐ̄ܪܵܙܵܡܵܐܝܼܬܼ<EOS>ܘܒܲܫܡܲܝܵܢܵܐ ܒܗܘܿܢ ܒܲܥܒܼܵ݁ܕܹ̈ܐ ܕܠܵܐ ܦܘܼܠܵܓܼܵܐ<EOS>ܬܪܹܝܢ ܕܘܼܒܵܪܹ̈ܐ ܦܪ݂ܲܫ ܒܝܼܕܲܥܬܹܗ ܕܠܵܐ ܡܸܬܿܕܲܪܟܵܐ<EOS>ܘܲܡ̣ܠܵܐ ܐܸܢܘܿܢ ܥܘܼܬܼܪܵܐ ܕܙܲܒܼܢܵܐ ܘܲܕܼܠܵܐ ܫܘܼܠܵܡ<EOS>ܥܘܼܡܪܵܐ ܕܐܲܪܥܵܐ ܩܪ̣ܵܐ ܒܹܝܬܼ ܩܘܼܕܼܫܵܐ ܐܲܪܥܵܢܵܝܵܐ<EOS>ܘܲܩܕܼܘܿܫ ܩܘܼܕܼܫܹ̈ܐ ܠܗܵܘ̇ ܬܘܼܩܵܢܵܐ ܕܲܟܼܣܸܐ ܒܪܵܘܡ̇ܐ<EOS>ܩܘܼܕܼܫܵܐ ܘܩܘܼܕܼܫܵܐ ܚܵܘܝܼ ܚܘܼܒܹܿܗ ܠܲܒܼܢܲܝ̈ ܒܲܝܬܹܿܗ<EOS>ܘܐܲܠܸܦ ܐܸܢܘܿܢ ܕܲܢܩܲܕܿܫܘܼܢܵܝܗܝ ܐ̄ܪܵܙܵܢܵܐܝܼܬܼ<EOS>ܒܩܘܼܕܼܫܵܐ ܕܲܫܡܹܗ ܨܒܼܵܐ ܕܲܢܫܵܘܬܸܿܦ ܠܲܥܒܼܵܕܼ ܐܝܼ̈ܕܵܘܗܝ<EOS>ܕܒܹܗ ܢܸܬܼܩܲܕܿܫܘܼܢ ܡ̇ܐ ܕܲܡܩܲܕܿܫܝܼܢ ܠܲܫܡܵܐ ܕܩܘܼܕܼܫܹܗ<EOS>ܠܵܘ ܗܘ̤ ܝܵ̇ܬܲܪ ܡ̣ܢ ܒܢܵܬܼ̈ ܩܵܠܹ̈ܐ ܕܩܘܼܕܵܫܲܝ̈ܗܘܿܢ<EOS>ܕܗܘ̤ ܩܲܕܿܝܼܫܵܐ ܗ̄ܘ̣ ܘܲܒܼܕܿܟܼܝܘܼܬܹܗ ܡܩܲܕܸܿܫ ܛܲܡ̈ܠܹܐ<EOS>ܒܝܲܕܼ ܥܸܠ̈ܠܵܬܼܵܐ ܡܓܲܪܸܓܼ ܕܝܼܠܹܗ ܕܢܸܬܿܕܲܡܘܿܢ ܒܹܗ<EOS>ܕܢܸܥܒܸܿܕܼ ܐܢܘܿܢ ܒܢܲܝ̈ ܝܵܪܬܿܘܼܬܼܵܐ ܕܫܘܼܒܼܚܵܐ ܕܲܒܼܪܹܗ<EOS>ܒܗܵܕܹܐ ܬܸܢܘܲܝ ܒܢ̣ܵܐ ܒܹܝܬܼ ܩܘܼܕܼܫܵܐ ܘܲܩܕܼܘܿܫ ܩܘܼܕܼܫܹ̈ܐ<EOS>ܘܚܲܦܸܛ ܐ̄ܢܵܫܵܐ ܕܲܢܟܲܗܢܘܼܢ ܒܹܗ ܚܠܵܦ ܚܲܝܲܝ̈ܗܘܿܢ<EOS>ܠܗܘܿܢ ܗ̄ܘ̣ ܐܲܦܸܣ ܠܡܸܫܒܲܩ ܥܵܘ̣ܠܵܐ ܕܣܘܼܥܪ̈ܵܢܲܝܗܘܿܢ<EOS>ܘܲܠܚܹܐܪܘܼܬܼܗܘܿܢ ܝܲܗ̣̄ܒܼ ܫܘܼܠܛܵܥܵܐ ܠܲܡܙܲܕܵܩܘܼ<EOS>ܠܗܘܿܢ ܗ̄ܘ̣ ܐܲܩܝܼܡ ܐܲܦܸܛܪ̈ܘܿܦܹܐ ܠܓܲܙܵܐ ܕܲܒܼܗܘܿܢ<EOS>ܕܲܟܼܡܵܐ ܕܨܵܒܹ̇ܝܢ ܢܪܲܒܿܘܿܢ ܥܘܼܬܼܪܵܐ ܕܙܲܕܿܝܼܩܘܼܬܼܵܐ<EOS>ܠܝܲܨܪܵܐ ܕܲܒܼܗܘܿܢ ܥܒ݂ܲܕܼ ܓܹܐܙܲܒܼܪܵܐ ܕܲܫܒܼܝܼ̈ܚܵܬܼܵܐ<EOS>ܕܢܲܬܲܪ ܗܘ̤ ܠܹܗ ܘܠܲܟܼܢܵܘܵܬܹ̈ܐ ܒܛܘܼܒܹ̈ܐ ܫܒܼܝܼܚܹ̈ܐ<EOS>ܣܝܼܡܲܬܼ ܚܲܝܹ̈ܐ ܕܠܵܐ ܫܘܼܠܵܡܵܐ ܡ̣ܠܲܟ ܘܐܸܫܬܵܘܕܲܝܼ<EOS>ܘܥܲܠܝܼ ܣܵܡ̣ܵܗ̇ ܒܐܲܬܼܪܵܐ ܕܲܓܼܢܝܼܙ ܡ̣ܢ ܚܲܙܵܝܹ̈ܐ<EOS>ܒܟܸܣܝܵܐ ܚܵܘܝܹܗ ܠܝܲܳܪܵܐ ܟܲܣܝܵܐ ܕܲܟܼܣܸܐ ܒܢܲܦܫܵܐ<EOS>ܕܢܸܬܼܒܲܩܸܐ ܒܵܗ̇ ܥܒܲܝܢܲܝ̈ ܙܵܘܥܹ̈ܐ ܘܢܸܚܙܸܐ ܫܘܼܦܪܵܗ̇<EOS>ܪܸܓܲܬܼ ܥܘܼܬܼܪܵܐ ܪܘܼܚܵܢܵܝܵܐ ܐܲܪܡܝܼ ܒܐܲܪܥܵܐ<EOS>ܕܢܸܬܼܝܲܐܒܼܘܼܢ ܠܹܗ ܐܲܪ̈ܥܥܵܢܵܝܹܐ ܘܢܸܣܢܘܿܢ ܕܐܲܪܥܵܐ<EOS>ܫܒܼܝܼܠܵܐ ܚܲܕܼܬܼܵܐ ܚܵܘܝܼ ܐܸܢܘܿܢ ܕܢܸܪܕܘܿܢ ܨܹܐܕܼܵܘܗܝ<EOS>ܘܕܲܪܫܹܗ ܒܚܲܫܹ̈ܐ ܚܲܕܼ ܙܲܟܵܝܵܐ ܕܲܙܟܼܵܐ ܒܪܘܼܚܵܐ<EOS>ܐܲܝܟ ܗܲܕܿܝܼܠܵܐ ܚܙ݂ܲܩ ܒܹܗ ܠܘܼܩܕܼܵܡ ܒܲܫܒܼܝܼܠ ܚܲܝܹ̈ܐ<EOS>ܘܡܲܢܲܥ ܘܲܡ̣ܛܵܐ ܠܘܵܬܼ ܫܘܼܠܵܡܵܐ ܕܲܓ̣ܡܝܼܪܘܼܬܼܵܐ<EOS>ܡ̣ܠܲܝܟ ܘܐܸܫܬܵܘܕܿܝܼ ܠܲܒܼܢܲܝ̈ ܓܸܢܣܹܗ ܕܢܸܗܘܘܿܢ ܗܲܡܹܗ<EOS>ܘܲܒܼܝܲܕܼ ܐ̄ܪܵܙܹܗ ܢܸܪܕܿܘܿܢ ܥܲܡܹܗ ܒܲܓܼܡܝܼܪܘܼܬܼܵܐ<EOS>ܒܕܼܘܼܡܝܵܐ ܕܝܼܠܹܗ ܐܲܠܸܦ ܐܸܢܘܢ ܠܲܡܟܲܗܵܢܘܼ<EOS>ܕܗܘ̤ ܒܲܫܡܲܝܵܐ ܘܗܸܢܘ̣ܿܢ ܒܐܲܪܥܵܐ ܐ̄ܪܵܙܵܢܵܐܝܼܬܼ<EOS>ܠܗܘܿܢ ܝܲܗ̣̄ܒܼ ܕܲܪܓܼܵܐ ܕܪܲܒܿ ܡ̣ܢ ܕܲܪܓܼܵܐ ܢܵܡܘܿܣܵܝܵܐ<EOS>ܘܲܚܠܵܦ ܕܸܒܼܚܹ̈ܐ ܐܲܠܸܦ ܐܸܢܘܿܢ ܠܡܸܕܼܒܲܚ ܚܘܼܒܵܐ<EOS>ܓ̣ܡܲܪ ܢܵܡܘܿܣܵܐ ܒܢܵܡܘܿܣ ܡܸܠܹ̈ܐ ܕܟܼܵܪܘܿܙܘܼܬܹܗ<EOS>ܘܝܲܗ̣̄ܒ ܟܵܗܢܘܼܬܼܵܐ ܚܠܵܦ ܡܵܗܢܘܼܬܼܵܐ ܕܲܢܚܲܣܸܐ ܟܠ<EOS>ܬܪܸܥܣܲܪ ܟܵܗܢܹ̈ܐ ܓܒܼ݂ܵܐ ܠܹܗ ܠܘܼܩܕܼܵܡ ܒܡܸܢܝܵܢ ܫܲܒܼܛܹ̈ܐ<EOS>ܘܲܚܠܵܦ ܥܲܡܵܐ ܩܪ̣ܵܐ ܟܠ ܥܲܡܡܝܼ̈ܢ ܕܢܸܗܘܘܿܢ ܕܝܼܠܹܗ<EOS>ܝܲܗ̣̄ܒܼ ܒܐܝܼܕܲܝ̈ܗܘܿܢ ܚܲܝܠܵܐ ܕܪܘܼܚܵܐ ܠܡܸܚܣܲܢ ܟܠܵܐ<EOS>ܘܲܥܩ݂ܲܪܘ ܛܘܼܥܝܲܝ ܘܲܙܪܲܥܘ ܩܘܼܫܬܵܐ ܕܫܸܡ ܒܵܪܘܿܝܵܐ<EOS>ܚܲܣܝܼܘ ܥܵܘ̣ܠܵܐ ܘܕܲܟܿܝܼܘ ܡܘܼܡܹ̈ܐ ܒܝܲܕܼ ܥܘܼܕܼܪܵܢܹܗ<EOS>ܘܐܲܠܸܦܘ ܐ̄ܢܵܫܵܐ ܕܢܸܣܢܘܿܢ ܥܵܘ̣ܠܵܐ ܕܣܘܼܥܪ݁ܵܢܲܝܗܘܿܢ<EOS>ܟܲܗܸܢܘ ܒܐܲܪܥܵܐ ܐ̄ܪܵܙ ܬܘܼܩܵܢܵܐ ܕܡܲܠܟܿܘܼܬܼ ܪܵܘܡ̇ܐ<EOS>ܘܲܒܼܓܼܠ̈ܝܵܬܼܵܐ ܨܵܪܘ ܦܸܠ̈ܐܵܬܼܵܐ ܕܲܥܬܼܝܼ݁ܕܼܵܬܼܵܐ<EOS>ܒܗܘܿܢ ܐܸܬܼܟܲܪܙܲܬ̤ ܡܸܠܲܬܼ ܚܲܝܹ̈ܐ ܒܹܝܬܼ ܡ̇ܝܘܿܬܹ̈ܐ<EOS>ܘܫܲܪܝܼܘ ܐ̄ܢܵܫܵܐ ܠܡܸܪܕܵܐ ܒܐܘܼܪܚܵܐ ܚܲܕܼܬܹ̈ܐ<EOS>ܗܸܢܘ̣ܿܢ ܫܲܪܝܼܘ ܠܲܡܟܗܵܢܘܼ ܪܘܼܚܵܢܵܐܝܼܬܼ<EOS>ܐܲܟܼܡܵܐ ܕܩܲܒܸܿܠܘ ܡ̣ܢ ܪܲܒܿܟܿܘܼܡܪܹ̈ܐ ܕܩܲܕܸܿܫ ܐܸܢܘܿܢ<EOS>ܒܢܝܼܫܵܐ ܕܝܼܠܹܗ ܟܲܗܸܢܘ ܘܝܼܪܸܒܼܘ ܒܕܼܘܼܡܚܵܐ ܕܝܼܠܹܗ<EOS>ܘܐܲܫܠܸܡܘ ܕܲܪܓܸܿܐ ܕܣܘܼܥܪ̈ܵܢܲܝܗܘܿܢ ܠܬܲܠܡܝܼ̈ܕܲܝܗܘܿܢ<EOS>ܒܗܵܢܵܐ ܢܝܼܫܵܐ ܝܲܗ̣̄ܒܼ ܟܵܗܢܘܼܬܼܵܐ ܠܟܼܵܗܢܹ̈ܐ ܚܲܕܼܬܹ̈ܐ<EOS>ܕܢܼܗܘܘܿܢ ܐ̄ܢܵܫܵܐ ܟܵܗܢܹ̈ܐ ܠܡܸܫܒܲܩ ܥܵܘ̣ܠܵܐ ܒܐܲܪܥܵܐ<EOS>ܠܫܘܼܒܼܩܵܢ ܥܵܘ̣ܠܵܐ ܗܘ̤ܵܬܼ ܟܵܗܢܘܼܬܼܵܐ ܒܹܝܬܼ ܡ̇ܝܘܿܬܹ̈ܐ<EOS>ܕܡ̇ܝܘܿܬܼܘܼܬܼܵܐ ܣܢܝܼܩܵܐ ܟܠܫܵܥ ܠܡܸܬܼܚܲܣܵܝܘܼ<EOS>ܚܲܫܹ̈ܐ ܕܥܵܘ̣ܠܵܐ ܡܸܬܼܝܲܠܕܿܝܼܢ ܒܹܗ ܒܲܟܼܝܵܢ ܐ̄ܢܵܫܵܐ<EOS>ܘܠܵܐ ܡܸܬܿܕܲܟܹܿܝܢ ܒܸܠܥܵܕܼ ܣܲܡܵܐ ܕܩܲܕܿܝܼܫܘܼܬܼܵܐ<EOS>ܠܵܐ ܡܨܸܐ ܐ̄ܢܵܫܵܐ ܠܡܸܪܕܵܐ ܒܐܘܼܪܚܵܐ ܕܠܵܐ ܬܘܼܩ̈ܠܵܬܼܵܐ<EOS>ܘܡ̇ܐ ܕܡܸܬܿܬܲܩܲܠ ܣܢܝܼܩ ܥܲܠ ܪ̈ܲܚܡܹܐ ܕܡܲܐܣܹܝܢ ܥܵܘ̣ܠܹܗ<EOS>ܒܟܹ̈ܐܒܹܐ ܕܥܵܘ̣ܠܵܐ ܪܡܹܝܢ ܡ̇ܝܘܿܬܹ̈ܐ ܒܦܲܓܼܪܵܐ ܘܢܲܦܫܵܐ<EOS>ܘܚܵܫܲܚ ܐܵܣܝܵܐ ܕܝܵ̇ܕܲܥ ܟܹܐܒܼܵܐ ܕܲܠܓܼܵܘ ܘܕܲܠܒܲܪ<EOS>ܠܚܘܼܠܡܵܢ ܟܹܐܒܼܵܐ ܟܲܣܝܵܐ ܘܓܼܠܝܵܐ ܗܘ̤ܵܬܼ ܟܵܗܢܘܼܬܼܵܐ<EOS>ܕܬܲܐܣܸܐ ܠܥܵܘ̣ܠܵܐ ܒܐܘܼܡ̇ܢܘܼܬܼܵܐ ܪܘܼܚܵܢܵܝܬܼܵܐ<EOS>ܐܵܣܵܝܵܐ ܗ̄ܘ̣ ܟܵܗܢܵܐ ܕܲܣܬܼܝܼܪ݁ܵܬܼܵܐ ܘܲܕܼܓܼܠ̈ܝܵܬܼܵܐ<EOS>ܘܠܐܘܼܡ̇ܢܘܼܬܹܗ ܦܫܝܼܩ ܚܘܼܠܡܵܢܵܐ ܕܦܲܓܼܪܵܐ ܘܢܲܦܫܵܐ<EOS>ܒܣܲܡܵܐ ܕܪܘܼܚܵܐ ܡ̇ܪܹܩ ܥܵܘ̣ܠܵܐ ܡ̣ܢ ܚܘܼܫܵܒܹ̈ܐ<EOS>ܘܫܵܠ̇ܚܝܼܢ ܐ̄ܢܵܫܵܐ ܢܲܚܬܵܐ ܕܥܵܘ̣ܠܵܐ ܘܠܵܒܼ̇ܫܝܼܢ ܩܘܼܫܬܵܐ<EOS>ܒܪܹܫ ܣܸܦܘܵܬܹ̈ܗ ܕܵܪܹܫ ܐܘܼܪܚܵܐ ܠܘܵܬܼ ܝܼܕܲܥܬܼܵܐ<EOS>ܘܐܲܝܟ ܕܲܒܼܢܘܼܪܵܐ ܒܵܚܲܪ ܩܘܼܫܬܵܐ ܘܡܲܣܠܸܐ ܥܵܘ̣ܠܵܐ<EOS>ܡܲܠܲܐܟ ܡ̇ܪܝܵܐ ܗ̄ܘ̣ ܘܲܡܫܲܡܫܵܢܵܐ ܐܲܟܼܡܵܐ ܕܲܟܼܬܼܝܼܒܼ<EOS>ܘܒܹܗ ܡܸܫܬܲܡܠܝܵܐ ܣܵܥܘܿܪܘܼܬܼܵܐ ܕܲܠܘܵܬܼ ܐ̄ܢܵܫܵܐ<EOS>ܐܲܝܟ ܗܲܕܵܡ̇ܐ ܓܒܸܐ ܡ̣ܢ ܓܘܼܫܡܵܐ ܕܲܒܼܢܲܝ̈ ܓܸܢܣܹܗ<EOS>ܘܐܲܝܟ ܕܲܠܪܹܫܵܐ ܦܩܝܼܪ ܕܲܢܕܲܒܲܪ ܠܲܟܼܢܵܘܵܬܹ̈ܗ<EOS>ܛܲܟܼܣܵܐ ܕܪܹܫܵܐ ܡܡܲܠܸܐ ܠܙܵܘܥܹ̈ܐ ܘܲܠܗܲܕܵܡܹ̈ܐ<EOS>ܘܒܹܗ ܡܸܬܼܒܲܩܹܝܢ ܐ̄ܢܵܫܵܐ ܒܥܵܘ̣ܠܵܐ ܘܙܲܕܿܝܼܩܘܼܬܼܵܐ<EOS>ܒܹܗܘ̤ ܚܵܙܹ̇ܝܢ ܐܲܝܟ ܕܲܒܼܥܲܝܢܵܐ ܫܪܵܪܵܐ ܘܙܹܐܦܵܐ<EOS>ܘܐܲܝܟ ܡܲܚܙܝܼܬܼܵܐ ܡܚܵܘܸܐ ܝܘܼܩܢܵܐ ܕܫܲܦܝܼܪ̈ܵܬܼܵܐ<EOS>ܐܲܝܟ ܠܸܫܵܢܵܐ ܡܬܲܪܓܸܿܡ ܩܘܼܫܬܵܐ ܩܕܼܵܡ ܝܵܠܘܿܦܹ̈ܐ<EOS>ܘܡܲܕܼܢܲܚ ܚܲܝܠܵܐ ܕܲܣܬܼܝܼܪ̈ܵܬܼܵܐ ܩܕܼܵܡ ܗܸܕܼܝܘܿܛܹ̈ܐ<EOS>ܟܣܸܐ ܝܘܼܠܦܵܢܵܐ ܪܘܼܚܵܢܵܝܵܐ ܒܓܼܵܘ ܣܸܦܘܵܬܹ̈ܗ<EOS>ܘܪܵܐܹ̇ܣ ܟܠܫܵܥ ܛܲܠܵܐ ܕܪ̈ܲܚܡܹܐ ܒܐܲܪܥܵܐ ܕܐ̄ܢܵܫܵܐ<EOS>ܡܲܣܓܸܿܐ ܙܵܪܲܥ ܣܲܒܼܪܵܐ ܘܚܘܼܒܵܐ ܘܗܲܝܡܵܢܘܼܬܼܵܐ<EOS>ܘܚܵܨܹ̇ܕܼ ܦܹܐܪܹ̈ܐ ܛܘܼܒܹ̈ܐ ܡܠܝܼܪܹ̈ܐ ܕܠܵܐ ܡܸܬܼܚܲܒܿܠܝܼܢ<EOS>ܡܲܥܸܠ ܫܸܡܥܵܐ ܕܡܸܠܲܬܼ ܚܲܝܹ̈ܐ ܒܪܸ̈ܓܼܫܹܐ ܕܲܐܒܲܪ<EOS>ܘܨܵܐܹ̇ܬܼ ܗܵܘܢܵܐ ܩܵܠ ܦܸܬܼܓܼܵܡܹ̈ܐ ܕܒܲܣܝܼܡܘܼܬܼܵܐ<EOS>ܣܢܝܼܩܝܼܢ ܙܵܘܥܹ̈ܐ ܠܪܹܚܝ ܚܲܠܝܘܼܬܼܵܐ ܕܚܵܝܑܬܼ ܡܝܼܬܹ̈ܐ<EOS>ܘܲܡܒܲܣܡܝܼܢ ܠܹܗ ܠܦܲܓܼܪܵܐ ܡܝܼܬܼܵܐ ܒܩܵܠ ܢܘܼܚܵܡܵܐ<EOS>ܐܲܝܟ ܫܝܼܦܘܿܪܵܐ ܩܵܥܹ̇ܿܐ ܟܠܫܵܥ ܒܐܸܕܼܢܲܝ̈ ܐ̄ܢܵܫܵܐ<EOS>ܕܲܚܙܵܘ ܐ̄ܢܵܫܵܐ ܠܵܐ ܬܸܬܼܪܲܦܘܿܢ ܡ̣ܢ ܕܲܡܠܝܼ̈ܕܼܵܢ<EOS>ܐܲܝܟ ܗܲܕܿܝܼܠܵܐ ܡܚܵܘܸܐ ܐܘܼܪܚܵܐ ܩܕܼܵܡ ܚܵܙܘܿܩܹ̈ܐ<EOS>ܕܬܵܘ ܡ̇ܝܘܿܬܹ̈ܐ ܚܙܘܿܩܘ ܒܲܠܘܝܼܬܼܵܐ ܕܡܘܼܠܟܵܢ ܚܲܝܹ̈ܐ<EOS>ܒܝܲܡܵܐ ܕܐ̄ܢܵܫܵܐ ܐܲܡܝܼܢ ܪܵܕܹܐ ܒܝܲܕܼ ܦܸܬܼܓܼܵܡܵܘ̈ܗܝ<EOS>ܘܡܲܣܓܸܿܐ ܡܙܲܗܲܪ ܕܢܸܛܲܪ ܟܠܢܵܫ ܥܘܼܬܼܪܵܐ ܕܢܲܦܫܹܗ<EOS>ܒܐܸܠܦܵܐ ܕܥܹܕܿܬܵܐ ܩܝܼܡ ܘܲܡܙܲܗܲܪ ܠܹܠܲܝ ܐܝܼܡܵܡ<EOS>ܘܲܡܢܲܛܲܪ ܠܵܗ̇ ܡ̣ܢ ܢܸܟܼܝܵܢܹ̈ܐ ܕܪܘܼܚ ܥܵܘܵܠܹ̈ܐ<EOS>ܩܹܘܒܲܪܢܹܝܛܵܐ ܗ̄ܘ̣ ܕܲܡܗܝܼܪ ܣܲܓܿܝܼ ܒܹܝܬܼ ܡܲܚܫܲܘܼܠܹ̈ܐ<EOS>ܘܝܵ̇ܕܲܥ ܕܢܸܪܕܸܿܐ ܠܘܲܥܕܵܐ ܕܚܲܝܹ̈ܐ ܕܠܵܐ ܫܘܼܠܵܛܵܡܵܐ<EOS>ܒܠܹܩܹ̈ܐ ܕܪܘܼܚܵܐ ܐܸܠܦܹ̈ܐ ܕܲܡܠܝܼܠܘܼܬܼܵܐ<EOS>ܘܬܼܵܪܹܨܚܹܐܦܗܹܝܢ ܠܲܠܡܹܐܝܢ ܚܲܝܹ̈ܐ ܕܟܼܣܸܐ ܒܪܵܘܡ̇ܐ<EOS>ܡܸܛܠ ܣܲܒܼܪܵܐ ܕܲܥܬܼܝܼ̈ܕܼܵܬܼܵܐ ܡܣܲܝܒܲܪ ܥܲܡܠܹ̈ܐ<EOS>ܘܩܵܢܹ̇ܛ ܟܠܢܵܫ ܕܕܲܠܡܵܐ ܢܸܚܣܲܪ ܡܸܫܚܵܐ ܒܕܼܠܩܹܗ<EOS>ܟܲܟܿܪܵܐ ܕܪܘܼܚܵܐ ܢܣ݂ܲܒܼ ܡ̣ܢ ܡ̇ܪܹܗ ܠܡܸܬܿܬܿܓܵܪܘܼ<EOS>ܘܚܲܝܵܒܼ ܕܢܲܪܡܸܐ ܟܸܣܦܵܐ ܕܡܸܠܹ̈ܐ ܒܦܵܬܼܘܿܪ ܢܲܦܫܵܐ<EOS>ܐܘܼ ܡ̇ܢܘܼܬܼܵܐ ܕܫܘܼܒܼܩܵܢ ܥܵܘ̣ܠܵܐ ܝ̄ܠܸܦ̣ ܡ̣ܢ ܡܲܠܟܵܐ<EOS>ܕܠܵܐ ܢܸܬܼܥܲܣܲܩ ܨܹܝܕܼ ܫܘܼܒܼܩܵܢܵܐ ܕܲܟܼܢܵܘܵܬܹ̈ܗ<EOS>ܓܲܙܵܐ ܕܪܘܼܚܵܐ ܡܲܓܼܥܲܠ ܒܐܝܼܕܼܵܘ̈ܗܝ ܠܲܡܦܲܪܢܵܣܘܼ<EOS>ܘܙܵܕܕܹܩ ܗ̄ܘ̣ ܠܹܗ ܕܚܲܟܿܝܼܡܵܐܝܼܬܼ ܢܦܲܪܢܸܣ ܚܲܝܲܪ̈ܵܘܗܝ<EOS>ܥܵܪ̈ܒܹܿܐ ܡܠܝܼܠܹ̈ܐ ܝܲܗ̣̄ܒܼ ܠܹܗ ܡ̇ܪܹܗ ܠܲܡܕܲܒܵܪܘܼ<EOS>ܕܢܸܪܥܸܐ ܐܸܢܘܿܢ ܒܡܲܪ̈ܓܹܐ ܕܚܲܝܹ̈ܐ ܕܡܸܠܲܝ̈ ܪܘܼܚܵܐ<EOS>ܠܥܸܪ̈ܒܹܿܐ ܘܐܸܡܪܹ̈ܐ ܘܲܢܩܵܘܵܬܹ̈ܐ ܦܩܝܼܕܼ ܕܲܢܕܲܒܲܪ<EOS>ܘܟ̣ܠ ܡܘ̣ܫ̈ܚܵܬ̣ܵܐ ܕܓܲܒ̣ܪܹ̈ܐ ܘܢܹܫܹ̈ܐ ܘܲܕܝܲܠܘ̣ܕܹ̈ܐ<EOS>ܠܦܘܼܠܚܵܢ ܐ̄ܢܵܫܵܐ ܣ̣ܵܡܹܗ ܪܸܡܙܵܐ ܕܲܩܪ̣ܵܝܗܝ ܨܹܐܕܼܵܘܗܝ<EOS>ܕܢܸܥܩܘܿܪ ܛܘܼܥܝܲܝ ܘܢܸܙܪܘܿܥ ܒܐܲܪܥܵܐ ܫܸܡ ܒܵܪܘܿܝܵܐ<EOS>ܦܘܿܩܘ ܠܲܡ ܬܲܠܡܸܕܼܘ ܘܐܲܟܼܪܸܙܘ ܘܐܲܥܡܸܕܼܘ ܠܟܼܠܗܘܿܢ ܥܲܡܡܹ̈ܐ<EOS>ܚܕܼܵܐ ܐܝܼܬܼܘܼܬܼܵܐ ܕܚܲܕܼ ܒܵܪܘܿܝܵܐ ܩܢܘܿܡܹ̈ܐ ܬܠܵܬܼܵܐ<EOS>ܫܡܵܗܹ̈ܐ ܠܬܵܬܼܵܐ ܚܲܝܵܒܼ ܕܢܲܟܼܪܸܙ ܒܐܸܕܼܢܲܝ̈ ܐ̄ܢܵܫܵܐ<EOS>ܘܢܲܗܠܸܿܐ ܐܸܢܘܿܢ ܒܫܸܡ ܐܝܼܬܼܘܼܬܼܵܐ ܕܟܲܣܝܵܐ ܡ̣ܢ ܟܠ<EOS>ܠܗܵܕܹܐ ܗ̄ܘ̣ ܣܝܼܡܝܼܢ ܟܵܗܢܹ̈ܐ ܒܐܲܪܥܵܐ ܠܲܡܟܲܗܵܢܘܼ<EOS>ܕܢܲܦܢܘܿܢ ܐ̄ܢܵܫܵܐ ܡ̣ܢ ܛܵܥܝܘܼܬܼܵܐ ܠܘܵܬܼܝܼܕܲܥܬܼܵܐ<EOS>ܒܚܲܕܼ ܡܸܠܲܝ̈ܗܘܿܢ ܚܵܙܹ̇ܝܢ ܐ̄ܢܵܫܵܐ ܢܘܼܗܪܵܐ ܕܚܲܝܹ̈ܐ<EOS>ܘܲܒܼܥܲܡܠܲܝ̈ܗܘܿܢ ܛܵܥ̇ܡܝܼܢ ܛܲܥܡܵܐ ܕܚܲܠܝܘܼܬܼ ܩܘܼܫܬܵܐ<EOS>ܐܲܝܟ ܡܸܨܥܥܵܝܵܐ ܗ̄ܘ̣ ܒܹܝܬܼ ܐܲܠܵܗܵܐ ܠܲܒܼܢܲܝ̈ܢܵܫܵܐ<EOS>ܘܒܹܗ ܡܸܬܼܩܲܪܒܼܝܼܢ ܕܸܒܼܚܹ̈ܐ ܕܢܲܦܫܵܐ ܩܕܼܵܡ ܡ̇ܪܹܟܿܠ<EOS>ܒܹܗ ܡܸܬܼܦܲܠܲܓܼ ܥܘܼܬܼܪܵܐ ܕܪܘܼܚܵܐ ܠܐܲܪ̈ܗܵܢܵܝܹܐ<EOS>ܘܩܵܥܹ̇ܝܢ ܚܲܝܠܵܐ ܠܡܸܬܼܚܲܝܠܵܘܼ ܠܦܘܼܠܚܵܢ ܩܘܼܫܬܵܐ<EOS>ܦܵܬܲ݁ܚ ܟܠܢܵܫ ܬܲܪܥܵܐ ܕܪ̈ܲܚܡܹܐ ܩܕܼܵܡ ܚܲܙܵܝܹ̈ܐ<EOS>ܘܡܲܣܪܲܚ ܝܵܗܹ̇ܒܼ ܫܘܼܒܼܩܵܢ ܥܵܘ̣ܠܵܐ ܠܲܒܼܢܲܝ̈ ܓܸܢܣܹܗ<EOS>ܒܡܲܝ̈ܐ ܘܪܘܼܚܵܐ ܢܵܣܹ̇ܟ ܐܸܢܘܿܢ ܐܲܝܟ ܕܲܒܼܟܼܘܼܪܵܐ<EOS>ܘܡܲܫܠܲܚ ܥܵܘ̣ܠܵܐ ܘܡܲܠܒܸܿܫ ܢܲܚ̈ܬܹܿܐ ܕܙܲܕܼܝܼܩܘܼܬܼܵܐ<EOS>ܩܵܪܹ̇ܐ ܘܲܡܦܝܼܣ ܠܚܹܝܠ ܟܲܣܝܝܘܼܬܼܵܐ ܕܢܸܚܘܿܬܼ ܨܹܐܕܼܵܘܗܝ<EOS>ܘܢܲܩܢܸܐ ܚܲܝܠܵܐ ܡܸܬܼܚܲܙܝܵܢܵܐ ܠܡܸܬܲܠ ܚܲܝܹ̈ܐ<EOS>ܗܵܘܹ̇ܝܢ ܡܸܬܼܿܝܲܠܕܼܵܢܹ̈ܐ ܒܲܕܼܡܘܼܬܼ ܥܘܼܒܵܐ<EOS>ܘܚܹܝܠ ܛܲܝܒܿܘܼܬܼܵܐ ܒܲܕܼܡܘܼܬܼ ܙܲܪܥܵܐ ܕܡ̇ܘܠܸܕܼ ܚܲܝܹ̈ܐ<EOS>ܢܵܚܹ̇ܬܼ ܦܲܓܼܪܵܐ ܘܢܲܦܫܵܐ ܐܲܟܲܚ̄ܕܼ ܠܥܘܼܒܵܐ ܕܡܲܝ̈ܐ<EOS>ܘܬܼܘܼܒܼ ܡܸܬܼܝܲܠܕܿܝܼܢ ܟܲܕܼ ܩܲܕܿܝܼܫܝܼܢ ܡ̣ܢ ܛܲܡܐܘܼܬܼܵܐ<EOS>ܐܹܝܘ ܠܬܸܕܼܡܘܼܪܬܵܐ ܕܲܠܘܵܬܼ ܓܸܢܣܲܢ ܕܲܟܼܡܵܐ ܪܲܒܵܐ<EOS>ܕܲܒܼܚܲܛܵܝܹ̈ܐ ܨܒܼܵܬ̤ ܕܲܬܼܙܲܕܸܿܩ ܠܲܕܼܚܲܛܵܝܝܼܢ<EOS>ܐܹܝܘ ܡ̇ܘܗܲܒܼܵܐ ܕܐܲܠܵܗ ܟܠܵܐ ܕܠܵܐ ܡܸܬܿܕܲܪܟܵܐ<EOS>ܕܲܒܼܡܸܣܟܹܿܢܹ̈ܐ ܦܲܠܓܲܬ̤ ܥܘܼܬܼܪܵܗ̇ ܠܲܕܼܡܸܣܟܹܿܢܝܼܢ<EOS>ܐܹܝܘ ܦܘܼܩܵܕܵܢܵܐ ܕܲܟܼܡܵܐ ܫܲܠܝܼܛ ܥܲܠ ܟܠ ܕܲܒܼܪܵܐ<EOS>ܕܝܲܗ̣̄ܒܼ ܫܘܼܠܛܵܢܵܐ ܠܲܥ̇ܒܼܵܕܼ ܐܝܼܕܼܵܘ̈ܗܝ ܕܢܸܬܿܕܲܡܘܿܢ ܠܹܗ<EOS>ܒܐܝܼܕܼܵܐ ܕܐ̄ܢܵܫܵܐ ܦܲܬܼܚܹܗ ܠܓܲܙܹܗ ܠܲܒܼܢܲܝ̈ܢܵܫܵܐ<EOS>ܘܲܥܬ݂ܲܪܘ ܐ̄ܢܵܫܵܐ ܡ̣ܢ ܣܝܼ̈ܡܵܬܼܵܐ ܕܐܲܠܵܗܘܼܬܹܗ<EOS>ܩܠܝܼܪܹ̈ܐ ܕܪ̈ܲܚܡܵܘܗܝ ܝܲܗ̣̄ܒܼ ܠܐܲܪ̈ܗܵܢܹܐ ܐܲܝܟ ܫܲܪܝܼܪܹ̈ܐ<EOS>ܘܦܵܬܼ̇ܚܝܼܢ ܟܠܫܵܥ ܓܲܙܵܐ ܕܪ̈ܲܚܡܵܘܗܝ ܒܗܲܝܡܵܢܘܼܬܼܵܐ<EOS>ܠܒܼܝܼܟ ܡ̇ܝܘܿܬܼܵܐ ܩܠܝܼܕܹ̈ܐ ܒܚܲܕܼ ܣܸܦ̈ܘܵܬܹܗ<EOS>ܘܦܵܬܲ݁ܚ ܘܐܵܚܹ̇ܕܼ ܬܪܲܥ ܟܲܣ̈ܝܵܬܼܵܐ ܒܠܸܫܵܡ ܒܸܣܪܵܐ<EOS>ܩܵܒܲ݁ܪ ܐ̄ܢܵܫܵܐ ܒܥܘܼܒܵܐ ܕܡܲܝ̈ܵܐ ܐܲܝܟ ܕܲܒܼܩܲܒܼܪܵܐ<EOS>ܘܡܲܗܦܸܟ ܘܡܲܚܸܐ ܡܝܼ̈ܬܹܐ ܕܥܵܘ̣ܠܵܐ ܠܚܲܝܹ̈ܐ ܚܲܕܼܬܹ̈ܐ<EOS>ܒܚܹܝܠ ܒܵܪܘܿܝܵܐ ܩܵܒܲ݁ܪ ܡܝܼܬܹ̈ܐ ܘܡܲܚܸܐ ܡܝܼܬܹ̈ܐ<EOS>ܘܐܲܝܟ ܕܡ̣ܢ ܟܲܪܣܵܐ ܡ̇ܘܠܸܕܼ ܐ̄ܢܵܫܵܐ ܪܘܼܚܵܢܵܐܝܼܬܼ<EOS>ܡܪܲܒܸܿܐ ܥܘܼܠܹ̈ܐ ܪ̈ܘܼܚܵܢܵܝܹܐ ܒܚܲܝܠܵܐ ܕܪܘܼܚܵܐ<EOS>ܘܡ̇ܐ ܕܐܸܬܼܪܲܒܿܝܼܘ ܡ̇ܘܫܸܛ ܐܘܼܟܼܠܵܐ ܕܲܓܼܡܝܼܪܘܼܬܼܵܐ<EOS>ܒܐܘܼܟܼܠܵܐ ܕܪܘܼܟܼܠܵܐ ܡܬܲܪܣܸܐ ܠܐ̄ܢܵܫܵܐ ܦܲܓܼܪ̈ܵܢܵܝܹܐ<EOS>ܘܲܠܦܘܼܬܼ ܝܲܠܕܵܐ ܐܵܦ ܬܘܼܪܣܵܝܵܐ ܠܲܕܼܡܸܬܼܝܲܠܕܿܝܼܢ<EOS>ܕܸܒܼܚܵܐ ܚܲܝܵܐ ܡܛܲܝܸܒܼ ܟܠܫܵܥ ܩܕܼܵܡ ܐܲܟܲܘܿܠܹ̈ܐ<EOS>ܘܡ̇ܙܹ̇ܓܼ ܡܲܫܩܸܐ ܚܹܝܠ ܚܲܝܘܼܬܼܵܐ ܠܦܲܓܼܪܵܐ ܘܢܲܦܫܵܐ<EOS>ܦܵܬܼܘܿܪ ܚܲܝܹ̈ܐ ܡܲܬܼܩܸܢ ܣܵܐܹ̇ܡ ܩܕܼܵܡ ܥܲܝܢܲܝ̈ܗܘܿܢ<EOS>ܘܨܵܐܲܪ ܐ̄ܪܵܙܵܐ ܕܡ̇ܬܵܐ ܘܚܲܝܹ̈ܐ ܒܠܲܚܡܵܐ ܘܚܲܡܪܵܐ<EOS>ܒܝܲܕܼ ܓܲܠ̈ܝܵܬܼܵܐ ܡܚܵܘܸܐ ܚܲܝܠܵܐ ܕܲܣܬܼܝܼܪ̈ܵܬܼܵܐ<EOS>ܘܚܵܐܹ̇ܿܝܢ ܐ̄ܢܵܫܵܐ ܒܐܘܼܟܼܠܵܐ ܕܠܲܚܡܵܐ ܘܫܸܩܝܵܐ ܕܚܲܡܪܵܐ<EOS>ܠܲܚܡܵܐ ܘܚܲܡܪܵܐ ܚܵܙܹ̇ܝܢ ܪܸ̈ܓܼܫܹܐ ܒܲܪ݁ܲܢܵܝܹܐ<EOS>ܘܙܵܘܥܹ̈ܐ ܟܣܲܝܵܐ ܩܵܢܹ̇ܝܢ ܚܲܝܠܵܐ ܕܲܒܼܓܲܠ̈ܝܝܵܬܼܵܐ<EOS>ܩܵܐܹ̇ܡ ܟܵܗܢܵܐ ܐܲܝܟ ܠܸܫܵܢܵܐ ܠܲܡܬܲܪܓܵܡܘܼ<EOS>ܘܡܲܟܼܪܸܙ ܩܵܠܹܗ ܡ̇ܘܬܵܐ ܘܚܲܝܹ̈ܐ ܠܲܒܼܢܲܝ̈ܢܵܫܵܐ<EOS>ܒܠܲܚܡܵܐ ܘܚܲܡܪܵܐ ܡܚܵܘܸܐ ܦܲܓܼܪܵܐ ܘܲܕܼܡ̇ܐ ܕܡܲܠܟܵܐ<EOS>ܕܡܝܼܬܼ ܡܸܛܠ ܟܠ ܘܲܚܝ̣ܵܐ ܘܐܲܚܝܿ ܠܟܼܠ ܒܲܨܠܝܼܒܹܗ<EOS>ܒܕܼܚܠܵܐ ܩܵܐܹ̇ܡ ܦܲܓܼܪܵܢܵܝܵܐ ܐܲܡܫܲܡܵܫܘܼ<EOS>ܘܫܵܐܹ̇ܠ ܪ̈ܲܚܡܹܐ ܥܠܵܘܗܝ ܘܥܲܠ ܓܸܢܣܹܗ ܕܢܸܫܘܸܐ ܠܪ̈ܲܚܡܹܐ<EOS>ܘܩܵܪܹܐ ܠܪܘܼܚܵܐ ܕܢܸܚܘܿܬܼ ܨܹܐܕܼܵܘܗܝ ܒܚܲܝܠܵܐ ܕܡܸܢܹܗ<EOS>ܕܢܸܬܸܿܠ ܚܲܝܠܵܐ ܒܠܲܚܡܵܐ ܘܚܲܡܪܵܐ ܠܡܸܬܲܠ ܚܲܝܹ̈ܐ<EOS>ܒܠܲܚܡܵܐ ܘܚܲܡܪܵܐ ܡܸܬܼܚܲܙܝܵܢܹ̈ܐ ܫܵܪܹܝܢ ܚܲܝܹ̈ܐ<EOS>ܘܗܵܘܹ̇ܝܢ ܐܘܼܟܼܠܵܐ ܠܡܵܝܘܿܬܼܘܼܬܼܵܐ ܟܲܪܝܲܬܼ ܚܲܝܹ̈ܐ<EOS>ܒܫܸܡ ܐܝܼܬܼܘܼܬܼܵܐ ܩܢܘܿܡܹ̈ܐ ܬܠܵܬܼܵܐ ܡܚܲܬܸܿܩ ܡܸܠܵܘ̈ܗܝ<EOS>ܘܡܲܠܸܦ ܐ̄ܢܵܫܵܐ ܕܢܸܩܥܘܿܢ ܩܲܕܿܝܼܫ ܥܲܡ ܪ̈ܘܼܚܵܢܹܐ<EOS>ܥܵܢܹ̇ܝܢ ܥܲܡܵܐ ܒܵܬܲܪ ܡܸܠܵܘ̈ܗܝ ܩܲܕܼܝܼܫ ܩܲܕܿܝܼܫ<EOS>ܩܲܕܿܝܼܫ ܚܲܒܠܵܐ ܕܲܟܼܣܸܐ ܡ̣ܢ ܟܠ ܘܲܓܼܠܸܐ ܡ̣ܢ ܟܠ<EOS>ܘܦܵܫܹ̇ܛ ܐܝܼܕܼܵܘ̈ܗܝ ܘܩܵܨܹ̇ܐ ܠܲܚܡܵܐ ܪܘܼܚܵܢܵܝܵܐ<EOS>ܘܪܵܫܹ̇ܡ ܛܘܼܦܣܵܐ ܕܦܲܓܼܪܵܐ ܘܲܕܼܡ̇ܐ ܕܡܝܼܬܼ ܘܐܸܬܼܢܲܚܲܡ<EOS>ܒܐܝܼܕܼܵܘ̈ܗܝ ܝܵܗܹ̇ܒܼ ܦܲܓܼܪܵܐ ܕܡܲܠܟܵܐ ܠܲܟܼܡܵܘܵܬܹ̈ܗ<EOS>ܟܲܕܼ ܡܸܬܼܚܲܝܲܠ ܒܚܹܝܠ ܛܲܝܒܿܘܼܬܼܵܐ ܠܡܸܬܲܠ ܚܲܝܹ̈ܐ<EOS>ܘܝܵܗܹ̇ܒܼ ܠܲܚܡܵܐ ܘܐܵܡܲ݁ܪ ܦܲܓܼܪܵܐ ܕܡܲܠܟܵܐ ܡܫܝܼܚܵܐ<EOS>ܘܡܲܫܩܸܐ ܚܲܡܪܵܐ ܘܲܡܟܲܢܸܐ ܠܹܗ ܕܡ̇ܐ ܝܲܩܝܼܪܵܐ<EOS>ܐܹܝܘ ܦܲܓܼܪܵܢܵܐ ܕܲܛܥܝܼܢ ܢܘܼܪܵܐ ܘܠܵܐ ܡܸܬܼܚܲܪܲܟ<EOS>ܐܹܝܘ ܡ̇ܝܘܿܬܼܵܐ ܕܟܲܕܼ ܡ̇ܝܘܿܬܼܵܐ ܗ̄ܘ̣ ܡܦܲܠܸܓܼ ܚܲܝܹ̈ܐ<EOS>ܡܲܢ ܐܲܦܸܣ ܠܵܟ ܥܲܦܪܵܐ ܫܝܼܛܵܐ ܠܡܹܐܚܲܕܼ ܢܘܼܪܵܐ<EOS>ܘܡܲܢ̣ܘܼ ܥܲܒܼܕܵܟ ܡܦܲܠܸܓܼ ܚܲܝܹ̈ܐ ܒܲܪ ܡܸܣܟܹܿܢܹ̈ܐ<EOS>ܡܲܢ̣ܘܼ ܐܲܠܦܵܟ ܠܡܸܚܒܲܫ ܢܘܼܪܵܐ ܒܚܘܼܦܢܲܝ̈ ܒܸܣܪܵܐ<EOS>ܘܡܲܢ ܒܲܕܸܿܩ ܠܵܟ ܚܸܟܼ̈ܡܵܬܼܵܐ ܕܟܲܣ̈ܝܵܢ ܡܸܢܵܟ<EOS>ܠܵܘ ܕܝܼܠܵܟ ܗ̄ܝܼ ܠܡܸܣܥܲܪ ܗܵܠܹܝܢ ܕܪ̈ܵܡ̇ܢ ܡܸܢܵܟ<EOS>ܚܹܝܠ ܥܘܼܕܼܪܵܢܵܐ ܗ̄ܘ̣ ܕܐܲܠܵܗ ܟܠܵܐ ܕܐܲܪܝܼܡ ܫܸܦܠܵܟ<EOS>ܗܘ̤ ܐܲܫܪܝܼ ܒܵܟ ܚܲܝܠܵܐ ܟܲܣܝܵܐ ܘܚܲܝܸܠ ܙܵܘܥܲܝ̈ܟ<EOS>ܘܗܘ̤ ܬܬܲܪܓܸܿܡ ܒܵܟ ܚܹܝܠ ܟܲܣ̈ܝܵܬܹܗ ܒܐܸܕܼܢܲܝ̈ ܒܸܣܪܵܐ<EOS>ܡ̣ܢ ܥܘܼܕܼܪ̈ܵܢܵܘܗܝ ܩ̣ܢܲܝܬܿ ܡ̇ܘܗܲܒܼܬܼܵܐ ܠܡܸܬܲܠ ܚܲܝܹ̈ܐ<EOS>ܘܡܲܕܼ ܥܲܦܪܵܐ ܐ̄ܢܬܿ ܠܒܼܝܼܟ ܐܲܢ̄ܬܿ ܓܼܙܵܐ ܕܪ̈ܘܼܚܵܢܝܵܬܼܵܐ<EOS>ܠܓܲܙܵܐ ܕܪܘܼܚܵܐ ܥܒܼܝܼܕܼ ܓܹܐܙܲܒܼܪܵܐ ܟܵܗܢܵܐ ܕܪܘܼܚܵܐ<EOS>ܘܪ̈ܘܼܚܵܢܝܵܬܼܵܐ ܣܝܼ̈ܡܵܢ ܒܐܝܼܕܼܵܘ̈ܗܝ ܠܲܡܦܲܠܵܓܼܘܿ<EOS>ܩܠܝܼܕܹ̈ܐ ܕܪܵܘܡ̇ܐ ܠܒܼܝܼܟ ܡ̇ܝܘܿܬܼܵܐ ܐܲܝܟ ܫܲܠܝܼܛܵܐ<EOS>ܘܐܵܣܲܪ̇ ܘܫܵܪܹ̈ܐ ܒܡܸܠܲܬܼ ܦܘܼܡܹܗ ܐܲܝܟ ܒܵܪܘܿܝܵܐ<EOS>ܐܵܣܲ̈ܪ ܥܵܘ̣ܠܵܐ ܒܝܲܕܼ ܫܸܫܠܬܵܐ ܕܡܸܠܲܬܼ ܦܘܼܡܹܗ<EOS>ܘܡܲܗܦܸܟ ܫܵܪܹܐ ܡ̇ܐ ܕܐܸܫܬܲܚܠܲܦ ܐ̄̈ܢܵܫ ܡ̣ܢ ܥܵܘ̣ܠܵܐ<EOS>ܡܚܲܬܸܡ ܪܸܡܙܵܐ ܕܚܹܝܠ ܒܵܪܘܿܝܵܐ ܒܵܬܲܪ ܡܸܠܵܘ̈ܗܝ<EOS>ܘܐܵܣܲܪ̇ ܒܝܼܫܹ̈ܐ ܛܵܒܹ̈ܐ ܡ̇ܐ ܕܐܸܙܕܲܕܲܩܘ<EOS>ܬܲܗܪܵܐ ܪܲܒܵܐ ܕܚܘܼܒܵܐ ܪܲܒܵܐ ܕܐܲܠܵܗ ܟܠܵܐ<EOS>ܕܝܲܗ̣̄ܒܼ ܫܘܼܠܛܵܢܵܐ ܠܲܥ̇ܒܼܵܕܼ ܐܝܼܕܼܵܘ̈ܗܝ ܕܢܸܬܿܕܲܡܘܿܢ ܠܹܗ<EOS>ܪܸܡܙܵܐ ܗ̄ܘ̣ ܒܲܠܚܘܿܕܼ ܕܝܼܠܹܗ ܫܲܠܝܼܛ ܥܲܠ ܟܠ ܕܲܒܼܪ̣ܵܐ<EOS>ܘܕܼܝܼܠܹܗ ܐܝܼܬܼܵܘܗܝ ܕܢܹܐܣܘܿܪ ܘܢܸܫܪܸܐ ܐܲܝܟ ܨܼܒܼܝܵܢܹܗ<EOS>ܒܛܲܝܒܿܘܼ ܝܲܗ̣̄ܒܹܿܗ ܠܲܒܼܢܲܝ̈ܢܵܫܵܐ ܠܫܘܼܠܛܵܢ ܪܸܡܙܹܗ<EOS>ܕܢܵܘܕܲܥ ܚܘܼܒܹܿܗ ܕܲܟܼܡܵܐ ܪܵܚܹ̇ܡ ܠܲܒܼܢܲܝ̈ ܒܲܝܬܹܿܗ<EOS>ܒܚܸܟܼܡܵܐ ܣܵܥܲ݁ܪ ܡ̇ܐ ܕܲܡܫܵܘܬܸܿܦ ܕܝܼܠܹܗ ܒܕܼܝܼܠܹܗ<EOS>ܕܲܒܼܥܸܠ̈ܠܵܬܼܵܐ ܢܓܲܪܸܓܼ ܕܝܼܠܹܗ ܕܕܼܝܼܠܹܗ ܢܸܗܘܘܿܢ<EOS>ܒܲܫܒܼܝܼ̈ܚܵܬܼܵܐ ܡܚܲܬܿܚܸܬܼ ܐ̄ܢܵܫܵܐ ܐܲܝܟ ܕܲܠܫܲܒܼܪܹ̈ܐ<EOS>ܕܲܒܼܝܲܕܼ ܡܸܠܵܘ̈ܗܝ ܢܸܩܢܘܿܢ ܕܲܪܓܼܵܐ ܕܡܲܩܢܸܐ ܚܲܝܹ̈ܐ<EOS>ܒܫܸܡ ܟܵܗܢܘܼܬܼܵܐ ܦܲܬ̣ܚܹܗ ܠܓܲܙܵܐ ܕܥܘܼܬܼܪܹܗ ܪܲܒܵܐ<EOS>ܕܢܸܣܲܒܼ ܟܠܢܵܫ ܫܘܼܒܼܩܵܢ ܥܵܘ̣ܠܵܐ ܒܝܲܕܼ ܒܲܪ ܓܸܢܣܹܗ<EOS>ܒܩܘܼܕܼܫܵܐ ܕܪܵܘܡ̇ܐ ܥܬܼܝܼܕܼ ܕܲܢܚܲܕܹܿܐ ܠܐܲܪ݁ܥܵܢܵܝܹܐ<EOS>ܘܝܲܗ̣̄ܒܼ ܡܵܗܢܘܼܬܼܵܐ ܐܲܝܟ ܪܲܗܒܼܘܿܢܵܐ ܕܫܘܼܘܕܵܝ ܡܸܠܵܘ̈ܗܝ<EOS>ܒܐ̄ܪܵܙ ܗܵܘ̇ ܥܘܼܡܪܵܐ ܡܕܲܡܹܝܢ ܟܵܗܢܹ̈ܐ ܒܩܘܼܕܫܵܐ ܕܐܲܪܥܵܐ<EOS>ܘܐܲܝܟ ܡܲܚܙܝܼܬܼܵܐ ܡܚܵܘܹܝܢ ܝܘܼܩܢܵܐ ܕܲܥܬܼܝܼ̈ܕܼܵܬܼܵܐ<EOS>ܐܲܝܟ ܗܲܕܿܝܼ̈ܠܹܐ ܣܝܼܡܝܼܢ ܒܐܘܼܪܚܵܐ ܕܠܲܐܦܲܝ̈ ܪܵܘܡ̇ܐ<EOS>ܘܠܵܐ ܐ̄ܢܵܫ ܚܵܙܹ̇ܩ ܒܸܠܥܵܕܲܝܗܘܿܢ ܠܘܲܥܕܵܐ ܕܲܠܗܲܠ<EOS>ܕܘܼܟܲܬܼ ܢܘܼܗܪܵܐ ܡܡܲܠܸܝܢ ܒܐܲܪܥܵܐ ܠܲܕܼܚܸܫܘܿܟܼܝܼܢ<EOS>ܘܐܲܝܟ ܕܲܒܼܡܸܠܚܵܐ ܡܲܩܢܹܝܢ ܛܲܥܡܵܐ ܠܲܕܼܦܲܟܿܝܼܗܝܼܢ<EOS>ܡܲܪܡܹܝܢ ܟܠܫܵܥ ܢܸܫ̈ܒܹܿܐ ܡܠܝܼܠܹ̈ܐ ܕܦܸܬܼܓܼܵܡܲܝ̈ܗܘܿܢ<EOS>ܘܨܵܝ̇ܕܲܝܼܢ ܐ̄ܢܵܫܵܐ ܡ̣ܢ ܡܝܼܬܼܘܼܬܼܵܐ ܠܘܵܬܼ ܚܲܝܘܼܬܼܵܐ<EOS>ܒܗܘܿܢ ܡܸܬܼܢܲܚܡܝܼܢ ܡܝܼ̈ܬܼܵܐ ܕܥܵܘ̣ܠܵܐ ܕܩܸܒܼܪܲܬ̤ ܛܘܼܥܝܲܝ<EOS>ܘܚܵܙܹ̇ܝܢ ܢܘܼܗܪܵܐ ܕܚܵܝܑܬܼ ܡܝܼܬܹ̈ܐ ܒܦܸܬܼܓܼܵܡܲܝ̈ܗܘܿܢ<EOS>ܒܗܘܿܢ ܡܸܬܿܬܿܕܿܝܼܢܝܼܢ ܡܝܼܬܹ̈ܐ ܘܚܲܝܹ̈ܐ ܒܲܬܼܪܹܝܢ ܥܘܼܡܪܹ̈ܐ<EOS>ܘܠܲܫܘܼܠܛܵܢܗܘܿܢ ܢܛܝܼܪ ܒܘܼܚܵܪܵܢܵܐ ܕܐ̄ܢܵܫܵܐ ܘܥܝܼܪܹ̈ܐ<EOS>ܗܢ̣ܘܿܢ ܕܵܝ̇ܢܝܼܢ ܠܪ̈ܘܼܚܵܢܵܝܹܐ ܘܦܲܓܼܪ̈ܵܢܵܝܹܐ<EOS>ܘܒܼܵܗܗ̇ܬܿܝܼܢ ܫܹܐܕܹ̈ܐ ܒܨܸܡܚܵܐ ܕܕܘܼܒܵܪ̈ܵܝܗܘܿܢ<EOS>ܘܐܸܢܗܘ̤ ܕܨܸܡܚܵܐ ܕܕܘܼܒܵܪ̈ܲܝܗܘܿܢ ܡܩܲܛܪܸܓܼ ܥܵܘ̣ܠܵܐ<EOS>ܐܲܝܟܲܢ ܙܵܟܹ̇ܝܢ ܐ̄ܢܵܫܵܐ ܕܲܛܠ݂ܲܡܘ ܦܸܬܼܓܼܵܡܲܝ̈ܗܘܿܢ<EOS>ܐܸܢ ܡܲܠܲܐܟܹ̈ܐ ܪ̈ܘܼܚܵܢܵܝܹܐ ܒܗܘܿܢ ܡܸܬܿܬܿܕܲܝܼܢܝܼܢ<EOS>ܕܝܼܢܵܐ ܥܦܝܼܦܵܐ ܚܲܝܵܒܼ ܐܲܝܢܵܐ ܕܲܠܗܘܿܢ ܫܵܐܹ̇ܛ<EOS>ܚܵܘܒܲܬܼ ܚܘܼܒܵܐ ܚܲܝܵܒܼ ܟܠܢܵܫ ܕܲܠܗܘܿܢ ܢܸܦܪܘܿܥ<EOS>ܕܲܚܠܵܦ ܟܠܢܵܫ ܒܵܥܹ̇ܝܢ ܪ̈ܲܚܡܹܐ ܡ̣ܢ ܚܵܐܹ̇ܢ ܟܠ<EOS>ܠܗܘܿܢ ܢܸܬܼܦܲܢܸܐ ܡ̣ܢ ܫܵܡ̇ܘܿܥܹ̈ܐ ܐܲܓܼܪܵܐ ܕܚܘܼܒܵܐ<EOS>ܕܗܸܢܘ̣ܿܢ ܡܢܲܠܘܿܢ ܣܘܼܢܩܵܢ ܚܲܝܹ̈ܐ ܪ̈ܘܼܚܵܢܵܝܹܐ<EOS>ܐܲܝܟ ܐܲܒܼܵܗܹ̈ܐ ܢܚܵܘܘܿܢ ܚܘܼܒܿܗܘܿܢ ܨܸܝܕܼ ܝܲܠܕܲܝ̈ܗܘܿܢ<EOS>ܘܒܼܐܘܼܟܼܠܵܐ ܕܪܘܼܚܵܐ ܢܬܲܪܣܘܿܢ ܙܵܘܥܹ̈ܐ ܚܠܵܦ ܗܲܕܵܡܹ̈ܐ<EOS>ܪ̈ܵܥܵܘܵܬܼܵܐ ܕܥܸܪ̈ܒܹܿܐ ܡܠܝܼܠܹ̈ܐ ܩܪܹܝܢ ܡ̣ܢ ܡ̇ܪܲܢ<EOS>ܘܲܠܦܘܼܬܼ ܥܵܢ̈ܐ ܐܵܦ ܬܘܼܪܣܵܝܵܐ ܪܘܼܚܵܢܵܝܵܐ<EOS>ܠܗܘܿܢ ܐܸܬܼܐܲܡܪܲܬ̤ ܗܵܝ̇ ܒܲܪ̄ܬܼ ܩܵܠܵܐ ܕܲܠܘܵܬܼ ܫܸܡܥܘܿܢ<EOS>ܕܢܸܪܥܘܿܢ ܥܸܪ̈ܒܹܿܐ ܘܐܸܡܪܹ̈ܐ ܡܠܝܼܠܹ̈ܐ ܘܲܢ̈ܩܵܘܵܬܼܵܐ<EOS>ܫܡ݂ܲܥܘ ܒܲܪ̄̇ܬܼ ܩܵܠܵܐ ܕܗܵܘ̇ ܒܘܼܚܪܵܢܵܐ ܟܵܗܢܹ̈ܐ ܕܥܹܕܵܬܵܐ<EOS>ܘܚܵܘܵܘ ܚܘܼܒܵ ܕܚܵܘܝܼ ܫܸܡܥܘܿܢ ܨܹܝܕܼ ܦܵܪܘܿܩܲܢ<EOS>ܪܥܵܘ ܙܲܗܝܵܐܝܼܬܼ ܐܲܝܟ ܦܘܼܩܵܕܵܢܹܗ ܕܪܵܥܝܵܐ ܛܵܒܼܵܐ<EOS>ܘܲܣܥܘܿܪܘ ܥܵܢܹ̈ܐ ܒܚܘܼܒܵܐ ܪܲܒܵܐ ܕܲܦܠܸܐ ܠܚܘܼܒܹܿܗ<EOS>ܚܘܼܪܘ ܘܐܸܬܼܒܲܩܵܐ ܕܒܲܕܼܡܹܗ ܙܲܒܼܢܵܗ̇ ܠܥܵܢ̈ܵܐ ܕܐ̄ܢܵܫܵܐ<EOS>ܘܒܼܪܹܫ ܩܲܝܣܵܐ ܟܬ݂ܲܒܼ ܚܲܪܲܪ ܠܵܗ̇ ܡ̣ܢ ܥܲܒܼܕܿܘܼܬܼܵܐ<EOS>ܚܙܵܘ ܕܲܟܼܡܵܐ ܚܲܫ̣ ܡ̣ܢ ܛܵܠܘܿܡܹ̈ܐ ܚܠܵܦ ܡܲܪܥܝܼܬܹܗ<EOS>ܘܒܲܣܲܪ ܘܐܲܗܸܠ ܥܲܠ ܟܠ ܚܲܫܝܼ̈ܢ ܕܗܝ̤ ܠܵܐ ܬܹܐܒܲܕܼ<EOS>ܒܢܝܼܫܵܐ ܕܝܼܠܹܗ ܪܲܓܼ ܕܲܢܕܲܡܘܿܢ ܪ̈ܵܚܡܲܝ ܚܘܼܒܹܿܗ<EOS>ܘܲܒܼܥܸܩܵܒܼܵܬܹ̈ܐ ܢܸܪܕܿܘܿܢ ܒܐܘܼܪܚܵܐ ܕܟܼܵܪܘܿܙܘܼܬܹܗ<EOS>ܐܲܓܼܪܵܐ ܐܲܒܵܐ ܡ̣ܠܲܟ ܘܐܸܫܬܵܘܕܲܝܼ ܠܲܕܼܪܵܚܹ̇ܡ ܠܹܗ<EOS>ܕܥܲܡܹܗ ܢܸܗܘܸܐ ܒܒܼܘܼܣܵܡ ܚܲܝܹ̈ܐ ܕܠܵܐ ܫܘܼܠܵܡܵܐ<EOS>ܡܲܢ ܟܟܲܝ ܐܝܼܬܼܵܘܗܝ ܕܫܲܪܝܼܪ ܚܘܼܒܹܿܗ ܘܚܲܟܿܝܼܡ ܝܲܨܪܹܗ<EOS>ܘܝܵ̇ܕܲܥ ܫܲܦܝܼܪ ܠܲܡܕܲܒܵܪܘܼ ܠܲܟܼ̈ܢܵܘܵܬܹܗ<EOS>ܒܐܵܡܹܝܢ ܝܼܡܵܐ ܠܐܲܝܢܵܐ ܕܗܵܠܹܝܢ ܩܢܸܐ ܐܵܦ ܣܵܥܲ݁ܪ<EOS>ܕܟܼܠܹܗ ܥܘܼܬܼܪܵܐ ܕܡܲܠܟܿܘܼܬܼ ܪܵܘܡ̇ܐ ܡܲܓܼܥܲܠ ܒܐܝܼܕܼܵܘ̈ܗܝ<EOS>ܘܥܲܡ ܦܘܼܪܥܵܢܵܐ ܕܐܲܝܢܵܐ ܕܫܲܦܝܼܪ ܦܲܪܢܸܣ ܥܘܼܬܼܪܹܗ<EOS>ܓܙܲܪܪ ܠܘܼܚܵܡܵܐ ܥܲܠ ܛܵܠܘܿܡܹ̈ܐ ܕܢܲܣ݂ܲܒܼܘ ܘܲܛܠܲܡ̣ܘ<EOS>ܐܸܢ ܕܹܝܢ ܢܹܐܡܲܪ ܥܲܒܼܕܵܐ ܒܝܼܫܵܐ ܕܪܲܚ̣ܝܼܩ ܕܝܼܢܵܐ<EOS>ܢܹܐܬܸܐ ܡ̇ܪܹܗ ܘܢܸܬܼܒܲܥ ܒܐܝܼܕܼܵܘ̈ܗܝ ܛܵܠܘܿܡܘܼܬܹܗ<EOS>ܬܵܘ ܟܹܝܬܼ ܥܲܒܼ̈ܕܹܿܐ ܙܒܼܝܼܢܲܝ̈ ܒܲܕܼܡ̇ܐ ܕܝܲܩܝܼܪ ܡ̣ܢ ܟܠ<EOS>ܨܘܼܬܼܘ ܦܸܬܼܓܼܵܡܵܐ ܕܲܡܚܲܪܪܵܢܵܐ ܕܥܲܒܼܕܿܘܼܬܼ ܓܸܢܣܲܢ<EOS>ܬܵܘ ܐܸܬܼܒܲܝܲܢܘ ܒܚܹܝܠ ܣܘܼܟܵܠܵܐ ܕܲܟܼܣܸܐ ܒܡܸܠܵܘ̈ܗܝ<EOS>ܕܥܲܡ ܦܘܼܪܥܵܢܵܐ ܐܵܦ ܫܘܼܢܵܩܵܐ ܕܠܵܐ ܫܘܼܠܵܡܵܐ<EOS>ܠܛܵܒܹ̈ܐ ܠܲܒܸܿܒ̣ ܫܒܸܡ ܦܘܼܪܥܵܢܵܐ ܕܲܥܬܼܝܼ̈ܕܼܬܼܵܐ<EOS>ܘܲܒܼܡܲܪ̈ܵܚܹܐ ܐܲܪܡܝܼ ܩܸܢܛܵܐ ܕܢܸܓܼ̈ܕܹܿܐ ܩ̈ܫܲܝܵܐ<EOS>ܢܸܕܼܚܲܠ ܡ̇ܕܹܝܢ ܡ̣ܢ ܦܸܬܓܼܵܡܵܘ̈ܗܝ ܐܲܝܟ ܫܲܪܝܼܪܹ̈ܐ<EOS>ܘܠܵܐ ܢܸܬܼܪܲܦܸܐ ܕܠܵܐ ܢܸܬܼܚܲܝܲܒܼ ܥܲܡ ܚܲܝܵܒܹ̈ܐ<EOS>ܫܲܪܝܼܪ ܕܝܼܢܹܗ ܘܠܵܐ ܡܸܬܿܕܲܓܼܠ ܫܘܼܘܕܵܝ ܡܸܠܵܘ̈ܗܝ<EOS>ܠܵܐ ܢܸܬܼܦܲܠܲܓܼ ܥܲܠ ܡܘܼܠܟܵܢܵܘ̈ܗܝ ܕܲܠܡܵܐ ܢܹܐܒܲܕܼ<EOS>ܠܟܼܵܗܢܹ̈ܐ ܙܵܕܹܩ ܠܡܸܛܲܪ ܗܵܠܹܝܢ ܛܵܒܼ ܡ̣ܢ ܟܠܢܵܫ<EOS>ܐܲܟܿܡܵܐ ܕܲܫܒܼܝܼܚ ܕܲܪܓܼܵܐ ܕܲܩܢܹܝܢ ܛܵܒܼ ܡ̣ܢ ܟܠܢܵܫ<EOS>ܐܲܝܢܵܐ ܕܝܵ̇ܕܲܥ ܨܸܒܼܝܵܢ ܡ̇ܪܹܗ ܘܠܵܐ ܥܵܒܹ̇ܕܼ ܠܹܗ<EOS>ܢܸܓܼ̈ܕܹܿܐ ܚܲܝܵܒܼ ܠܦܘܼܬܼ ܝܼܕܲܥܬܼܵܐ ܕܼܝܼܕܲܥ ܘܲܛܠ݂ܲܡ<EOS>ܘܐܸܢ ܕܹܝܢ ܛܵܠܹ̇ܡ ܐܲܝܢܵܐ ܕܛܵܠܹ̇ܡ ܡܲܪܵܚܵܐܝܼܬܼ<EOS>ܢܲܦܫܹܗ ܛܵܠܹ̇ܡ ܡ̣ܢ ܛܵܒܼܵܬܼ̈ܐܐ ܕܲܡܠܝܼ̈ܟܼܵܢ ܠܹܗ<EOS>ܠܨܸܒܼܝܵܢ ܢܲܦܫܹܗ ܡ̣ܠܲܟ ܦܘܼܪܥܵܢܵܐ ܕܥܬܼܝܼ̈ܕܼܵܬܼܵܐ<EOS>ܘܗܘ̤ ܡܸܬܼܢܲܓܲܕܼ ܐܲܝܟ ܝܵܕܲܘܿܥܵܐ ܕܝܼܕܲܥ ܘܐܲܣܟܸܿܠ<EOS>ܟܵܗܢܵܐ ܕܡܲܣܟܸܿܠ ܪܲܒܿ ܩܘܼܛܪܵܓܹܗ ܘܲܩܫܸܐ ܢܸܓܼܕܹܿܗ<EOS>ܘܠܦܘܼܬܼ ܕܵܪܓܹܗ ܐܵܦ ܫܘܼܢܵܩܹܗ ܐܵܦ ܪܘܼܡܪܵܡܹܗ<EOS>ܒܪܲܒܿܘܼܬܼ ܕܲܪܓܼܵܐ ܕܫܸܡ ܟܵܗܢܘܼܬܼܵܐ ܨܒܹ̇ܝܬܼ ܕܐܹܩܲܠܸܣ<EOS>ܘܙܲܩ̣ܬܲܢܝ ܚܲܫܵܐ ܕܲܚܙܹ̇ܝܬܼ ܕܲܙܥܲܪ ܒܠܵܐ ܝܼܕܲܥܬܼܵܐ<EOS>ܬܸܗܪܹܬܼ ܕܲܚܙܹ̇ܝܬܼ ܪܲܒܿܘܼܬܼ ܫܘܼܒܼܚܵܐ ܕܐܲܝܠܹܝܢ ܕܲܢܨܲܚ̣ܘ<EOS>ܘܚܸܫܹ̇ܬܼ ܘܐܲܟܼܪܝܼܬܼ ܠܘܼܩܒܲܠ ܨܲܥܪܵܐ ܕܐܲܝܠܹܝܢ ܕܐܲܫܦܸܠܘ<EOS>ܟܡܵܐ ܕܪܲܒܵܐ ܗ̄ܘ̣ܵܬܼ ܪܲܒܵܢܘܼܬܼܗܘܿܢ ܡ̣ܢ ܟܠ ܕܲܪ̈ܓܼܝܼܢ<EOS>ܗܵܟܲܢ ܙܸܥܪܲܬ̤ ܕܠܵܐ ܡܘܼܫ̈ܚܵܬܼܵܐ ܡ̣ܢ ܟܠ ܕܲܪ̈ܓܼܝܼܢ<EOS>ܓܲܙܵܐ ܕܪܘܼܚܵܐ ܡܲܓܼܥܲܠ ܗ̄ܘ̣ܵܐ ܠܗܘܿܢ ܠܲܡܕܲܒܵܪܘܼ<EOS>ܘܫܵܛ̣ܘܼܗܝ ܣܲܟܼܠܹ̈ܐ ܕܠܵܐ ܝ̄ܕܲܥܘ̣ ܠܡܸܦܪܲܫ ܚܹܝܠ ܪܲܒܿܘܼܬܹܗ<EOS>ܩܠܝܼ̈ܕܹܐ ܕܪܵܘܡ̇ܐ ܝܲܗ̣̄ܒܼ ܒܐܝܼܕܲܝ̈ܗܘܿܢ ܪܸܡܙܵܐ ܟܲܣܝܵܐ<EOS>ܘܟܼܵܗܢܹ̈ܐ ܚܲܪ̈ܡܹܐ ܐܸܚܲܕܼܘ ܬܲܪܥܵܐ ܩܕܼܵܡ ܥܵܠܘܠܹ̈ܐ<EOS>ܥܵܘ̣ܠܵܐ ܕܐ̄ܢܵܫܵܐ ܡܲܦܲܣ ܗ̄ܘ̣ܵܐ ܠܗܘܿܢ ܠܲܡܚܲܣܵܝܘܼ<EOS>ܘܲܥܫܸ݂ܢ ܥܵܘ̣ܠܵܐ ܕܲܡܚܲܣܝܵܢܹ̈ܐ ܛܵܒܼ ܡ̣ܢ ܛܲܡ̈ܠܹܐ<EOS>ܢܗܘܼܪܵܐ ܘܡܸܠܚܵܐ ܩ̣ܪܵܗ̇ ܪܲܒܿܟܿܘܼܡܪܹ̈ܐ ܟܲܕܼ ܝܵܗܹ̇ܒܼ ܠܵܗ̇<EOS>ܘܲܚ̣ܫܸܟ ܢܘܼܗܪܵܗ̇ ܘܲܦܟܲܗ̣ ܛܲܥܡܵܗ̇ ܒܝܲܕܼ ܢܵܣܘܿܒܹ̈ܝܗ̇<EOS>ܠܡܸܬܲܠ ܚܲܝܹ̈ܐ ܠܡܵܝܘܿܬܼܘܼܬܼܵܐ ܙܲܡܸܢ ܘܲܩ̣ܪܵܗ̇<EOS>ܘܗܵܐ ܡܝܼܬܿܬ̤ ܗܝ̤ ܒܝܲܕܼ ܣܘܼܥܪ̈ܵܢܹܐ ܕܲܫܟܼܝܼܪ̈ܵܬܼܵܐ<EOS>ܙܲܪܥܵܐ ܛܵܒܼܵܐ ܡܩܲܒܲܠ ܗ̄ܘ̣ܵܐ ܠܵܗ̇ ܕܬܲܪܡܸܐ ܒܐܲܪܥܵܐ<EOS>ܘܦܵܫ̣ܘ ܦܲܠܵܚܹ̈ܐ ܡ̣ܢ ܦܘܼܠܚܵܢܵܐ ܕܡܸܠܲܬܼ ܩܘܼܫܬܵܐ<EOS>ܠܘܼܩܒܲܠ ܚܲܬܼܢܵܐ ܪܘܼܚܵܢܵܝܵܐ ܢܲܦܝܼܩܵܐ ܗ̄ܘ̣ܵܬܼ<EOS>ܘܲܕܼܡܸܟܼܘ ܡܵܗܢܹ̈ܐ ܘܲܕܼܥܥܸܟ ܢܘܼܗܪܵܐ ܕܠܲܡܦܹܝܕܲܝ̈ܗܘܿܢ<EOS>ܡܸܫܚܵܐ ܕܪ̈ܲܚܡܹܐ ܚ̣ܣܲܪ ܡ̣ܢ ܡ̇ܐܢܹ̈ܐ ܕܣܘܼܥܪ݁ܵܢܲܝܗܘܿܢ<EOS>ܘܠܵܐ ܢܣ݂ܲܒܼܘ ܪ̈ܲܚܡܹܐ ܕܠܵܐ ܚܲܢ̣ܘ ܘܲܫܒ݂ܲܩܘ ܚܲܟܿܝܼܡܵܐܝܼܬܼ<EOS>ܒܬܼܘܼܠܹ̈ܐ ܣܲܟܼ̈ܠܹܐ ܫܲܡܲܗ ܐܸܢܘܿܢ ܠܲܕܼܠܵܐ ܚܵܘܣܵܢ<EOS>ܕܲܢܛܲܪܘ ܦܲܓܼܪܵܐ ܘܠܵܐ ܐܸܬܼܩܲܕܼܫܘ ܡ̣ܢ ܚܲܪܢܘܼܬܼܵܐ<EOS>ܡ̇ܢܵܐ ܢܹܐܬܲܪ ܐܲܝܢܵܐ ܕܦܲܓܼܪܹܗ ܒܕܲܟܼܝܘܼ ܢܵܛ̇ܲܪ<EOS>ܐܸܢ ܪܸܥܝܝܵܢܹܗ ܠܵܐ ܢܸܬܿܕܲܟܸܿܐ ܡ̣ܢ ܣܲܢ̈ܝܵܬܼܵܐ<EOS>ܡ̇ܢ ܢܸܬܼܥܲܕܲܪ ܡܵܗܢܵܐ ܕܲܥܛܝܼܦ ܫܸܡ ܟܵܗܢܘܼܬܼܵܐ<EOS>ܐܸܢ ܠܵܐ ܫܵܛܹ̇ܡ ܥܒܼܵܕܼܵܐ ܕܲܠܓܼܵܘ ܠܲܫܡܵܐ ܕܲܒܠܲܪ<EOS>ܥܒܼܵܕܼܵ݁ܐ ܗ̄ܘ̣ ܪܲܒܵܐ ܫܸܡ ܟܵܗܢܘܼܬܼܵܐ ܘܠܵܐ ܫܘܼܠܛܵܢܵܐ<EOS>ܘܲܒܼܣܘܼܥܪ݁ܵܢܹܐ ܚܲܝܵܒܼ ܐܲܝܢܵܐ ܕܢܸܩܪܘܿܒܼ ܨܹܐܕܹܝܗ̇<EOS>ܦܵܘܠܘܿܣ ܡܲܠܸܦ ܠܲܕܼܪܵܐܹ̇ܓܓܼ ܠܵܗ̇ ܕܐܲܝܟܲܢ ܢܸܩܪܘܿܒܼ<EOS>ܕܐܲܝܢܵܐ ܕܪܵܐܹ̇ܓܼ ܩܲܫܝܼܫܘܼܬܼܵܐ ܥܒܼܵܕܵ݁ܐ ܪܵܐܹ̇ܓܼ<EOS>ܟܵܗܢܹ̈ܐ ܛܲܠܡ̣ܘܗ̇ ܠܡܸܠܲܬܼ ܦܵܘܠܘܿܣ ܡ̇ܢܵܐ ܓܲܒܼܝܵܐ<EOS>ܘܪܲܓܼܘ ܫܘܼܠܛܵܢܵܐ ܘܲܣܢ̣ܵܘ ܥܲܡܠܵܐ ܕܡܲܩܢܸܐ ܚܲܝܹ̈ܐ<EOS>ܠܲܫܡܵܐ ܐܲܚܸܒܼܘ ܡܸܛܠ ܚܘܼܒܵܐ ܕܐܲܪ̈ܥܵܢܝܝܵܬܼܵܐ<EOS>ܘܫܵܛ̣ܘ ܣܘܼܪ݁ܵܢܹܐ ܕܝܲܩܝܼܪ݁ܵܬܼܵܐ ܘܝܲܩܲܪܘ ܙܹܐܦܵܐ<EOS>ܙܹܐܦܵܐ ܝܲܩܲܪܘ ܛܵܒܼ ܡ̣ܢ ܩܘܼܫܬܵܐ ܕܝܲܩܲܪ ܐܸܢܘܿܢ<EOS>ܘܟܲܕܵܒܼܵܐܝܼܬܼ ܫܦ݂ܲܪܘ ܘܐܸܬܼܩܲܠܲܣܘ ܠܥܹܝܢ ܚܲܙܵܝܹ̈ܐ<EOS>ܢܣ݂ܲܒܼܘ ܡܵܘܗܲܒܼܬܼܵܐ ܕܠܵܐ ܡܸܙܕܲܒܲܢܵܐ ܒܐܲܪ̈ܥܵܢܵܝܹܬܼܵܐ<EOS>ܘܲܢܣ݂ܲܒܼܘ ܙܲܒܿܢܘܼܗ̇ ܒܟܸܣܦܵܐ ܢܟܼܝܼܠܵܐ ܠܲܕܼܠܵܐ ܫܵܘܹ̇ܝܢ<EOS>ܒܟܸܣܦܵܐ ܡܝܼܬܼܵܐ ܘܠܵܐ ܝܲܗ̣̄ܒܼܘ ܡ̇ܘܗܲܒܼܬܼܵܐ ܡܲܠܝܲܬܼ ܚܲܝܹ̈ܐ<EOS>ܘܲܢܣ݂ܲܒܼܘ ܡܝܼܬܹ̈ܐ ܕܡܝܼܬܼܘ ܒܲܚܛܝܼܬܼܵܐ ܘܠܵܐ ܐܸܬܼܚܲܣܝܼܘ<EOS>ܐܵܘܚܸܕܼܘ ܫܲܒܼܛܵܐ ܕܪ̈ܘܼܚܵܢܝܵܬܼܵܐ ܒܐܝܼܕܲܝ̈ ܣܲܟܼܠܹ̈ܐ<EOS>ܘܩܵܡ̣ܘ ܗܸܕܼܝܘܿܛܹ̈ܐ ܒܪܹܫ ܡܲܪܥܝܼܬܼܵܐ ܠܲܡܕܲܒܵܪܘܼ<EOS>ܪܵܥܝܵܐ ܒܘܿܪܵܐ ܐܲܪܝܼܡ ܚܘܼܛܪܹܗ ܥܲܠ ܕܐܲܟܼܘܵܬܹܗ<EOS>ܘܲܗܘ̤ܵܐ ܪܹܫܵܐ ܛܠܹܐ ܪܸܥܝܵܢܵܐ ܠܥܲܡܵܐ ܫܲܒܼܪܵܐ<EOS>ܣܒܲܪ ܚܲܠܵܫܵܐ ܕܥܸܪ̈ܒܹܿܐ ܪܵܥܹ̇ܐ ܘܠܵܐ ܠܲܡܝܼܠܹ̈ܐ<EOS>ܘܐܲܝܟ ܕܲܠܚܲܪ̈ܫܹܐ ܡܕܲܒܲܪ ܐܸܢܘܿܢ ܒܐܲܪ̈ܥܵܢܵܝܵܬܼܵܐ<EOS>ܪܢ̣ܵܐ ܠܹܗ ܣܲܟܼܠܵܐ ܕܫܲܠܝܼܛܘܼܬܼܵܐ ܡܕܲܒܼܪ ܒܐܲܪܥܵܐ<EOS>ܘܫܲܪܝܼ ܬܵܒܲܥ݁ ܫܸܩܠܹ̈ܐ ܕܥܵܢ̈ܵܐ ܒܲܕܼܡܘܼܬܼ ܡܲܠ̈ܟܹܿܐ<EOS>ܠܵܐ ܗܘ̤ ܝܵ̇ܕܲܥ ܡ̇ܢ̇ܵܘ ܢܝܼܫܵܐ ܕܫܸܡ ܫܘܼܠܛܵܢܹܗ<EOS>ܘܠܵܐ ܡܲܪܥܝܼܬܼܵܐ ܩܢܵܬ̤ ܒܘܼܝܵܢܵܐ ܕܐܲܝܟܲܢ ܬܸܚܸܐ<EOS>ܣܲܡܝܵܐ ܕܲܣܡܸܐ ܡ̣ܢ ܝܼܕܲܥܬܼܵܐ ܠܒܼܝܼܟ ܠܲܣ̈ܡܲܝܵܐ<EOS>ܘܫܲܪܝܼܘ ܪܵܕܹܝܢ ܒܐܘܼܪܚܵܐ ܕܬܼܵܘܫܵܐ ܕܠܵܐ ܒܘܼܝܵܢܵܐ<EOS>ܕܠܵܐ ܝܼܕܲܥܬܼܵܐ ܡܕܲܒܲܪ ܣܲܟܼܠܵܐ ܠܲܟܼ̈ܢܵܘܵܬܹܗ<EOS>ܘܐܲܝܟ ܕܲܒܼܚܸܫܟܵܐ ܪܵܕܹܐ ܒܐܘܼܪܚܵܐ ܕܠܵܐ ܝܼܕܲܥܬܼܵܐ<EOS>ܨܹܐܕܼܵܘܗܝ ܫܸܠܡܲܬ̤ ܗܵܝ̇ ܕܲܟܼܬܼܝܼܒܼܵܐ ܒܲܬܒܼܝܼܘܼܬܼܵܐ<EOS>ܕܗܵܘܹ̇ܐ ܟܵܗܢܵܐ ܕܠܵܐ ܝܼܕܲܥܬܼܵܐ ܒܲܕܼܡܘܼܬܼ ܥܲܡܵܐ<EOS>ܟܵܗܢܵܐ ܫܠܸܡ̣ܘ ܠܲܚܕܼܵܕܹ̈ܐ ܒܲܕܼܠܵܐ ܦܲܐ̈ܝܵܢ<EOS>ܘܲܛܥ̣ܵܘ ܐܘܼܪܚܵܐ ܘܦܵܫ̣ܘ ܡ̣ܢ ܪܲܗܛܵܐ ܕܨܹܝܕܼ ܟܹܐܢܘܼܬܼܵܐ<EOS>ܐܵܦ ܟܹܐܢܘܼܬܼܵܐ ܕܲܚܙܵܬ̤ ܕܲܛܥ̣ܵܘ ܠܒܲܪ ܡ̣ܢ ܛܲܟܼܣܵܐ<EOS>ܠܸܛܫܲܬ̤ ܣܲܝܦܵܗ̇ ܠܘܼܩܒܲܠ ܥܵܘ̣ܠܵܐ ܕܣܘܼܥܪ݁ܵܢܲܝܗܘܿܢ<EOS>ܥܵܘ̣ܠܵܐ ܕܡܼܵܗܢܹ̈ܐ ܘܲܕܼܡܲܪܥܝܼܬܼܵܐ ܚܙܵܬ̤ ܘܐܸܬܼܟܲܡܪܲܬ̤<EOS>ܘܐܸܚܕܲܬ̤ ܬܲܪܥܵܐ ܕܠܵܐ ܢܦܝܼܣܘܼܢܵܗ̇ ܪ̈ܲܚܡܹܐ ܚܠܵܦܲܝܢ<EOS>ܠܒܲܪ ܡ̣ܢ ܬܲܪܥܵܐ ܕܪ̈ܲܚܡܹܐ ܩܵܝ̇ܡܵܐ ܒܵܥܘܼܬܼ ܐ̄ܢܵܫܵܐ<EOS>ܘܲܟܼܠܹܝܢ ܪ̈ܲܚܡܹܐ ܒܐܲܦܲܝ̈ ܬܲܪܥܵܐ ܕܪܸܡܙܵܐ ܟܹܐܢܵܐ<EOS>ܬܵܘ ܟܹܝܬܼ ܐ̄ܢܵܫܵܐ ܢܦܝܼܣ ܥܲܠ ܥܵܘ̣ܠܲܢ ܥܲܕܼ ܚܲܝܝܼܢܲܢ<EOS>ܕܠܵܐ ܢܸܬܼܚܲܝܲܒܼ ܒܲܓܼܙܵܪ ܕܝܼܢܵܐ ܕܠܵܐ ܫܘܼܠܵܡܵܐ<EOS>ܬܵܘ ܢܸܒܼܢܸܐ ܠܲܢ ܣܝܵܓܼܵܐ ܕܪ̈ܲܚܡܹܐ ܩܕܼܵܡ ܟܹܐܢܘܼܬܼܵܐ<EOS>ܕܕܲܡ ܬܸܬܼܪܲܥܸܐ ܘܬܸܥܛܸܐ ܥܵܘ̣ܠܲܢ ܡ̣ܢ ܓܵܘ ܣܸܦܪܵܗ̇<EOS>ܟܵܗܢܹ̈ܐ ܢܸܗܘܘܿܢ ܐܲܝܟ ܡܸܨܥܵܝܹ̈ܐ ܒܝܲܕܼ ܡܸܠܲܝ̈ܗܘܿܢ<EOS>ܘܒܲܕܼܡܘܼܬܼ ܫܘܼܚܕܼܵܐ ܢܩܲܪܒܼܘܼܢ ܚܲܫܹ̈ܐ ܕܪܸ̈ܥܝܵܢܲܝܗܘܿܢ<EOS>ܠܗܘܿܢ ܗ̄ܘ̣ ܙܵܕܹܩ ܠܲܡܩܲܪܵܒܼܘܼ ܕܸܒܼܚܹ̈ܐ ܕܚܘܼܒܵܐ<EOS>ܘܠܲܡܚܲܣܵܝܘܼ ܥܵܘ̣ܠܵܐ ܕܐ̄ܢܵܫܵܐ ܘܕܲܩܢܘܿܘܿܡܲܝ̈ܗܘܿܢ<EOS>ܠܗܘܿܢ ܗ̄ܘ̣ ܡܲܦܲܣ ܠܡܸܦܬܲܚ ܬܲܪܥܵܐ ܩܕܼܵܡ ܚܲܛܝܹ̈ܐ<EOS>ܐܲܝܟ ܓܹܐܙܲܒܼܪܹ̈ܐ ܕܓܲܙܵܐ ܪܲܒܵܐ ܕܠܵܐ ܡܸܣܬܲܝܲܟ<EOS>ܗܸܢܘ̣ܿܢ ܢܸܗܘܘܿܢ ܐܲܝܟ ܠܸܫܵܢܵܐ ܠܲܡܬܲܪܓܵܡܘܼ<EOS>ܘܢܲܦܩܘܼܢ ܪܘܼܚܵܐ ܩܕܼܵܡ ܕܲܝܵܢ̇ܵܐ ܒܵܚܲ݁ܪ ܥܥܵܘ̣ܠܵܐ<EOS>ܢܹܐܡܲܪ ܟܵܗܢܵܐ ܨܹܝܕܼ ܡܲܪܥܝܼܬܹܗ ܗܵܝ̇ ܩܵܠܵܐ<EOS>ܕܬܼܘܼܒܼܘ ܚܲܛܵܝܹ̈ܐ ܕܢܲܐܣܘܿܢ ܪ̈ܲܚܡܹܐ ܟܠ ܚܵܘܒܲܝ̈ܟܿܘܿܢ<EOS>ܣܲܒܼܪܵܐ ܕܚܲܝܹ̈ܐ ܢܸܙܪܘܿܥ ܟܠܫܵܥ ܒܐܸܕܼܢܲܝ̈ ܟܠܢܵܫ<EOS>ܘܲܢܣܝܼܡ ܣܲܡܵܐ ܬܘܵܬܼ ܪܸܥܝܵܢܵܐ ܠܟܹܐܒܹ̈ܐ ܕܢܲܦܫܵܐ<EOS>ܢܸܚܲܫ ܥܲܠ ܟܠ ܘܢܲܟܼܪܸܐ ܥܲܠ ܟܠ ܐܲܝܟ ܦܵܪܘܿܫܵܐ<EOS>ܘܕܝܼܠܹܗ ܢܸܚܫܘܿܒܼ ܚܲܫܹ̈ܐ ܕܚܲܒܼܪ̈ܵܘܗܝ ܒܲܕܼܡܘܼܬܼ ܦܵܘܠܘܿܣ<EOS>ܫܛܵܪܵܐ ܟܬܼܝܼܒܼ ܠܹܗ ܚܠܵܦ ܚܵܘ̈ܒܵܬܼܵܐ ܕܲܒܼܢܲܝ̈ ܓܸܢܣܹܗ<EOS>ܘܚܲܝܵܒܼ ܕܢܸܦܪܘܿܥ ܚܵܘܒܲܬܼ ܚܘܼܒܵܐ ܠܲܡܝܲܩܪܵܢܹܗ<EOS>ܠܕܲܪܓܼܵܐ ܪܵܡ̇ܐ ܩܲܪܒܼܘܼܗܝ ܪ̈ܲܚܡܹܐ ܠܥܸܠ ܡ̣ܢ ܚܲܒܼܪ̈ܵܘܗܝ<EOS>ܢܲܠܦܘܼܬܼ ܕܲܪܓܹܗ ܢܚܵܘܸܐ ܥܲܡܠܵܐ ܕܲܦܠܸܐ ܠܲܫܡܹܗ<EOS>ܫܡܹܗ ܒܘܼܕܵܩܵܐ ܗ̄ܘ̣ ܕܲܚܠܵܦ ܐ̄ܢܵܫܵܐ ܣܝܼܡ ܕܲܢܟܲܗܸܢ<EOS>ܘܙܵܕܹܩ ܗ̄ܘ̣ ܠܹܗ ܕܢܸܫܠܲܡ ܠܲܫܡܹܗ ܒܝܲܕܼ ܣܘܼܥܪ̈ܵܢܹܐ<EOS>ܟܸܣܦܵܐ ܕܪ̈ܲܚܡܹܐ ܡܲܓܼܥܲܠ ܒܐܝܼܕܼܵܘ̈ܗܝ ܠܲܡܦܲܠܵܓܼܘܼ<EOS>ܘܐܸܢ ܗܘ̤ ܕܟܼܵܐܹ̇ܡ ܫܵܡܲ݁ܥ ܩܵܠܵܐ ܕܥܲܒܼܕܵܐ ܗ̄ܘ̣ ܒܝܼܫܵܐ<EOS>ܐܵܦ ܗܵܘ̇ ܕܲܫܩ݂ܲܠ ܟܲܟܿܪܵܐ ܘܛܲܫܝܼ ܣܒ݂ܲܪ ܕܐܸܬܼܦܲܠܲܛ<EOS>ܘܨܵܕܹܗ ܪܸܡܙܵܐ ܕܕܼܝܼܢܵܐ ܟܲܣܝܵܐ ܒܦܘܼܢܵܝ ܡܸܠܵܘ̈ܗܝ<EOS>ܥܲܒܼܕܼܵܐ ܒܝܼܫܵܐ ܩܪ̣ܵܝܗܝ ܐܵܦ ܡ̇ܪܹܗ ܠܦܘܼܬܼ ܒܝܼܫܘܼܬܹܗ<EOS>ܕܲܢܣ݂ܲܒܼ ܡܲܓܵܢ ܘܠܵܐ ܝܲܗ̣̄ܒܼ ܡܲܓܵܢ ܐܲܟܼܡܵܐ ܕܲܢܣ݂ܲܒܼ<EOS>ܠܗܵܝ̇ ܒܲܪ̄ܬܼ ܩܵܠܵܐ ܢܨܘܼܬܼܘܼܢ ܟܵܗܢܹ̈ܐ ܦܵܪܘܿܫܵܐܝܼܬܼ<EOS>ܘܢܲܪܡܘܿܢ ܟܸܣܦܵܐ ܕܡܸܠܲܬܼ ܚܲܝܹ̈ܐ ܒܫܵܡܘܿܥܲܝ̈ܗܘܿܢ<EOS>ܐܵܦ ܫܵܡܘܿܥܹ̈ܐ ܢܩܲܒܿܠܘܼܢ ܙܲܪܥܵܐ ܕܦܸܬܼܓܼܵܡܲܝ̈ܗܘܿܢ<EOS>ܕܠܵܐ ܢܸܬܼܚܲܝܒܼܘܼܢ ܥܲܡ ܛܵܠܘܿܡܹ̈ܐ ܕܲܢܣ݂ܲܒܼܘ ܘܲܛܠܲܡ̣ܘ<EOS>ܒܚܘܼܒܵܐ ܢܨܘܼܬܼܘܼܢ ܩܵܠ ܟܘܼܘܵܢܵܐ ܕܡ̣ܢ ܡܸܠܲܝ̈ܗܘܿܢ<EOS>ܕܠܵܐ ܢܸܬܼܥܲܕܿܠܘܼܢ ܡ̇ܐ ܕܡܸܬܼܢܲܓܿܕܼܝܼܢ ܚܠܵܦ ܚܵܘܒܲܝ̈ܗܘܿܢ<EOS>ܒܗܲܢܝܼܐܘܼܬܼܵܐ ܢܩܲܒܸܿܠ ܟܠܢܵܫ ܬܘܼܪܵܨ ܥܲܡܠܹܗ<EOS>ܘܗܘ̤ ܢܸܬܼܟܲܫܲܦ ܠܐܵܣܝܵܐ ܕܲܢܣܝܼܡ ܣܲܡܵܐ ܠܫܘܼܚܢܹܗ<EOS>ܐܵܣܝܵܐ ܗ̄ܘ̣ ܟܵܗܢܵܐ ܕܡܲܐܣܸܐ ܟܹܐܒܹ̈ܐ ܕܲܒܼܓܼܵܘ ܢܲܦܫܵܐ<EOS>ܘܨܹܐܕܼܵܘܗܝ ܙܵܕܹܩ ܕܢܸܪܗܲܛ ܟܠܫܵܥ ܟܪܝܼܗ ܪܸܥܝܵܢܵܐ<EOS>ܣܲܡܵܐ ܕܪܘܼܚܵܐ ܝܵ̇ܕܲܥ ܕܲܢܣܲܝܼܡ ܥܲܠ ܚܘܼܫܵܒܹ̈ܐ<EOS>ܘܓܼܵܙܲ݁ܪ ܥܵܘ̣ܠܵܐ ܒܦܲܪܙܲܠ ܪ̈ܲܚܡܹܐ ܐܲܠܵܗܵܝܹ̈ܐ<EOS>ܟܪ̈ܝܼܗܲܝ ܢܲܦܫܵܐ ܬܵܘ ܐܸܬܼܩܲܪܲܒܼܘ ܨܹܝܼܕ ܝܵܕܼܘܿܥܹ̈ܐ<EOS>ܘܚܵܘܵܘ ܡܘܼܡܹ̈ܐ ܕܪܸ̈ܥܝܵܢܲܝܟܿܘܿܢ ܠܪܸܡܙܵܐ ܟܲܣܝܵܐ<EOS>ܚܵܙܩܲܝ̈ ܒܐܘܼܪܚܵܐ ܬܵܘ ܐܸܬܼܠܵܘܵܘ ܥܲܡ ܚܲܟܿܝܼܡܹ̈ܐ<EOS>ܘܲܪܕܼܵܘ ܫܲܦܝܼܪ ܠܘܲܥܕܼܵܐ ܕܚܲܝܹ̈ܐ ܕܠܵܐ ܫܘܼܠܵܡܵܐ<EOS>