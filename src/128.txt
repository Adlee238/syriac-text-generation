ܐܓܪܬܐ ܕܦܘܠܘܣ ܕܠܘܬ ܐܦܣܝ̈ܐ<EOS>ܦ݁ܰܘܠܳܘܣ ܫܠܺܝܚܳܐ ܕ݁ܝܶܫܽܘܥ ܡܫܺܝܚܳܐ <EOS> ܒ݁ܨܶܒ݂ܝܳܢܶܗ ܕ݁ܰܐܠܳܗܳܐ<EOS>ܠܰܐܝܠܶܝܢ ܕ݁ܺܐܝܬ݂ܰܝܗܽܘܢ ܒ݁ܶܐܦ݂ܶܣܳܘܣ <EOS> ܩܰܕ݁ܺܝܫܶܐ̈ ܘܰܡܗܰܝܡܢܶܐ̈ ܒ݁ܝܶܫܽܘܥ ܡܫܺܝܚܳܐ<EOS><EOS>ܫܠܳܡܳܐ ܥܰܡܟ݂ܽܘܢ <EOS> ܘܛܰܝܒ݁ܽܘܬ݂ܳܐ ܡܶܢ ܐܰܠܳܗܳܐ ܐܰܒ݂ܽܘܢ ܘܡܶܢ<EOS>ܡܳܪܰܢ ܝܶܫܽܘܥ ܡܫܺܝܚܳܐ<EOS>ܡܒ݂ܰܪܰܟ݂ ܗ̱ܽܘ ܐܰܠܳܗܳܐ ܐܰܒ݂ܽܘܗ̱ܝ ܕ݁ܡܳܪܰܢ ܝܶܫܽܘܥ ܡܫܺܝܚܳܐ ܇ ܗܰܘ<EOS>ܕ݁ܒ݂ܰܪܟ݂ܰܢ ܒ݁ܟ݂ܽܠ ܒ݁ܽܘܪܟ݁ܳܢ̈ ܕ݁ܪܽܘܚ ܒ݁ܰܫܡܰܝܳܐ ܒ݁ܰܡܫܺܝܚܳܐ <EOS>ܐܰܝܟ݁ܰܢܳܐ ܕ݁ܩܰܕ݁ܶܡ ܓ݁ܒ݂ܳܢ ܒ݁ܶܗ ܡܶܢ ܩܕ݂ܳܡ ܬ݁ܰܪܡܝܳܬ݂ܶܗ̈<EOS>ܕ݁ܥܳܠܡܳܐ ܇ ܕ݁ܢܶܗܘܶܐ ܩܰܕ݁ܺܝܫܶܐ̈ <EOS> ܘܰܕ݂ܠܳܐ ܡܽܘܡ ܩܕ݂ܳܡܰܘܗ̱ܝ <EOS> ܘܰܒ݂ܚܽܘܒ݁ܳܐ ܩܰܕ݁ܶܡ<EOS>ܪܰܫܡܰܢ ܠܶܗ <EOS>ܘܣܳܡܰܢ ܠܰܒ݂ܢܰܝܳܐ̈ ܒ݁ܝܶܫܽܘܥ ܡܫܺܝܚܳܐ <EOS> ܐܰܝܟ݂ ܕ݁ܰܫܦ݂ܰܪ<EOS>ܠܨܶܒ݂ܝܳܢܶܗ<EOS>ܕ݁ܢܶܫܬ݁ܰܒ݁ܰܚ ܫܽܘܒ݂ܚܳܐ ܕ݁ܛܰܝܒ݁ܽܘܬ݂ܶܗ ܇ ܗܰܘ ܕ݁ܰܐܫܦ݁ܰܥ ܥܠܰܝܢ<EOS>ܒ݁ܝܰܕ݂ ܚܰܒ݁ܺܝܒ݂ܶܗ <EOS>ܕ݁ܒ݂ܶܗ ܐܺܝܬ݂ ܠܰܢ ܦ݁ܽܘܪܩܳܢܳܐ ܘܒ݂ܰܕ݂ܡܶܗ ܫܽܘܒ݂ܩܳܢܳܐ ܕ݁ܰܚܛܳܗܶܐ̈<EOS>ܐܰܝܟ݂ ܥܽܘܬ݂ܪܳܐ ܕ݁ܛܰܝܒ݁ܽܘܬ݂ܶܗ <EOS>ܗܳܝ ܕ݁ܶܐܬ݂ܝܰܬ݁ܪܰܬ݂ ܒ݁ܰܢ ܇ ܒ݁ܟ݂ܽܠ ܚܶܟ݂ܡܳܐ ܘܰܒ݂ܟ݂ܽܠ ܣܽܘܟ݁ܳܠ<EOS><EOS>ܘܰܐܘܕ݁ܥܰܢ ܐ̱ܪܳܙܳܐ ܕ݁ܨܶܒ݂ܝܳܢܶܗ ܇ ܗܰܘ ܕ݁ܩܰܕ݁ܶܡ ܗ̱ܘܳܐ ܣܳܡ<EOS>ܕ݁ܢܶܣܥܽܘܪ ܒ݁ܶܗ ܇<EOS>ܠܰܡܕ݂ܰܒ݁ܪܳܢܽܘܬ݂ܳܐ ܕ݁ܡܽܘܠܳܝܗܽܘܢ ܕ݁ܙܰܒ݂ܢܶܐ̈ <EOS> ܕ݁ܟ݂ܽܠܡܶܕ݁ܶܡ ܡܶܢ<EOS>ܕ݁ܪܺܝܫ ܢܶܬ݂ܚܰܕ݁ܰܬ݂ ܒ݁ܰܡܫܺܝܚܳܐ ܇ ܕ݁ܒ݂ܰܫܡܰܝܳܐ ܘܒ݂ܰܐܪܥܳܐ <EOS>ܘܒ݂ܶܗ ܚܢܰܢ ܐܶܬ݂ܓ݁ܒ݂ܺܝܢ <EOS> ܐܰܝܟ݂ ܕ݁ܩܰܕ݁ܶܡ ܪܰܫܡܰܢ <EOS> ܘܰܨܒ݂ܳܐ ܁<EOS>ܗܰܘ ܕ݁ܟ݂ܽܠ ܣܳܥܰܪ ܐܰܝܟ݂ ܬ݁ܰܪܥܺܝܬ݂ܳܐ ܕ݁ܨܶܒ݂ܝܳܢܶܗ<EOS>ܕ݁ܢܶܗܘܶܐ ܚܢܰܢ ܐܰܝܠܶܝܢ ܕ݁ܩܰܕ݁ܶܡܢ ܣܰܒ݁ܰܪܢ ܒ݁ܰܡܫܺܝܚܳܐ <EOS>ܠܗܶܕ݂ܪܳܐ ܕ݁ܬ݂ܶܫܒ݁ܽܘܚܬ݁ܶܗ <EOS>ܕ݁ܳܐܦ݂ ܐܰܢ̱ܬ݁ܽܘܢ ܒ݁ܶܗ ܫܡܰܥܬ݁ܽܘܢ ܡܶܠܬ݂ܳܐ ܕ݁ܩܽܘܫܬ݁ܳܐ ܇<EOS>ܕ݁ܺܐܝܬ݂ܶܝܗ ܣܒ݂ܰܪܬ݂ܳܐ ܕ݁ܚܰܝܰܝܟ݁ܽܘܢ̈ <EOS> ܘܒ݂ܶܗ ܗܰܝܡܶܢܬ݁ܽܘܢ ܇ ܘܶܐܬ݂ܚܬ݂ܶܡܬ݁ܽܘܢ<EOS>ܒ݁ܪܽܘܚܳܐ ܕ݁ܩܽܘܕ݂ܫܳܐ <EOS> ܕ݁ܰܡܠܺܝܟ݂ܳܐ ܗ̱ܘܳܬ݂ ܇<EOS>ܗܳܝ ܕ݁ܺܐܝܬ݂ܶܝܗ ܪܰܗܒ݂ܽܘܢܳܐ ܕ݁ܝܳܪܬ݁ܽܘܬ݂ܰܢ ܇ ܠܦ݂ܽܘܪܩܳܢܳܐ<EOS>ܕ݁ܰܐܝܠܶܝܢ ܕ݁ܚܳܐܶܝܢ <EOS> ܘܰܠܫܽܘܒ݂ܚܳܐ ܕ݁ܺܐܝܩܳܪܶܗ<EOS>ܡܶܛܽܠ ܗܳܢܳܐ ܐܳܦ݂ ܐܶܢܳܐ <EOS> ܗܳܐ ܡܶܢ ܕ݁ܫܶܡܥܶܬ݂ ܗܰܝܡܳܢܽܘܬ݂ܟ݂ܽܘܢ<EOS>ܕ݁ܰܒ݂ܡܳܪܰܢ ܝܶܫܽܘܥ ܡܫܺܝܚܳܐ ܇ ܘܚܽܘܒ݁ܟ݂ܽܘܢ ܕ݁ܰܠܘܳܬ݂ ܩܰܕ݁ܺܝܫܶܐ<EOS>ܠܳܐ ܡܶܫܬ݁ܰܠܶܐ ܐ̱ܢܳܐ ܠܡܰܘܕ݁ܳܝܽܘ ܥܰܠ ܐܰܦ݁ܰܝܟ݁ܽܘܢ̈ <EOS>ܘܰܠܡܶܥ̱ܗܰܕ݂ܟ݂ܽܘܢ ܒ݁ܰܨܠܰܘܳܬ݂ܝ̈<EOS>ܕ݁ܰܐܠܳܗܶܗ ܕ݁ܡܳܪܰܢ ܝܶܫܽܘܥ ܡܫܺܝܚܳܐ <EOS> ܐܰܒ݂ܳܐ ܕ݁ܬ݂ܶܫܒ݁ܽܘܚܬ݁ܳܐ <EOS>ܢܶܬ݁ܶܠ ܠܟ݂ܽܘܢ ܪܽܘܚܳܐ ܕ݁ܚܶܟ݂ܡܬ݂ܳܐ ܘܰܕ݂ܓ݂ܶܠܝܳܢܳܐ ܒ݁ܺܝܕ݂ܰܥܬ݂ܶܗ ܇<EOS>ܘܢܶܢܗܪܳܢ̈ ܥܰܝܢܶܐ̈ ܕ݁ܠܶܒ݁ܰܘܳܬ݂ܟ݂ܽܘܢ̈ ܇ ܕ݁ܬ݂ܶܕ݁ܥܽܘܢ ܡܳܢܰܘ<EOS>ܣܰܒ݂ܪܳܐ ܕ݁ܩܶܪܝܳܢܶܗ <EOS> ܘܡܰܢܽܘ ܥܽܘܬ݂ܪܳܐ ܕ݁ܫܽܘܒ݂ܚܳܐ ܕ݁ܝܳܪܬ݁ܽܘܬ݂ܶܗ ܒ݁ܩܰܕ݁ܺܝܫܶܐ̈<EOS><EOS>ܘܡܳܢܳܐ ܗܺܝ ܝܰܬ݁ܺܝܪܽܘܬ݂ܳܐ ܕ݁ܪܰܒ݁ܽܘܬ݂ܳܐ ܕ݁ܚܰܝܠܶܗ ܇ ܒ݁ܰܢ<EOS>ܒ݁ܰܐܝܠܶܝܢ ܕ݁ܰܡܗܰܝܡܢܺܝܢܰܢ <EOS> ܐܰܝܟ݂ ܡܰܥܒ݁ܕ݂ܳܢܽܘܬ݂ܳܐ ܕ݁ܬ݂ܽܘܩܦ݂ܳܐ ܕ݁ܚܰܝܠܶܗ <EOS>ܕ݁ܰܥܒ݂ܰܕ݂ ܒ݁ܰܡܫܺܝܚܳܐ <EOS> ܘܰܐܩܺܝܡܶܗ ܡܶܢ ܒ݁ܶܝܬ݂ ܡܺܝܬ݂ܶܐ̈ <EOS>ܘܰܐܘܬ݁ܒ݂ܶܗ ܡܶܢ ܝܰܡܺܝܢܶܗ ܒ݁ܰܫܡܰܝܳܐ<EOS>ܠܥܶܠ ܡܶܢ ܟ݁ܽܠܗܶܝܢ ܐܰܪܟ݂ܰܘܣ̈ ܘܫܽܘܠܛܳܢܶܐ̈ <EOS> ܘܚܰܝܠܶܐ̈<EOS>ܘܡܳܪܰܘܳܬ݂ܳܐ̈ ܇ ܘܰܠܥܶܠ ܡܶܢ ܟ݁ܽܠ ܫܶܡ ܕ݁ܡܶܫܬ݁ܰܡܰܗ ܇ ܠܳܐ ܒ݁ܰܠܚܽܘܕ݂ ܒ݁ܥܳܠܡܳܐ ܗܳܢܳܐ <EOS>ܐܶܠܳܐ ܐܳܦ݂ ܒ݁ܕ݂ܰܥܬ݂ܺܝܕ݂ <EOS>ܘܫܰܥܒ݁ܶܕ݂ ܟ݁ܽܠܡܶܕ݁ܶܡ ܬ݁ܚܶܝܬ݂ ܪܶܓ݂ܠܰܘܗ̱ܝ̈ <EOS> ܘܠܶܗ ܕ݁ܺܐܝܬ݂ܰܘܗ̱ܝ<EOS>ܠܥܶܠ ܡܶܢ ܟ݁ܽܠ ܝܰܗܒ݁ܶܗ ܪܺܫܳܐ ܠܥܺܕ̱݁ܬ݁ܳܐ ܇<EOS>ܕ݁ܺܐܝܬ݂ܶܝܗ ܓ݁ܽܘܫܡܶܗ ܇ ܘܫܽܘܡܠܳܝܳܐ ܕ݁ܗܰܘ ܕ݁ܟ݂ܽܠ ܒ݁ܟ݂ܽܠ ܡܫܰܡܠܶܐ<EOS><EOS>ܘܳܐܦ݂ ܠܟ݂ܽܘܢ ܕ݁ܡܺܝܬ݂ܺܝܢ ܗ̱ܘܰܝܬ݁ܽܘܢ ܒ݁ܰܚܛܳܗܰܝܟ݁ܽܘܢ̈<EOS>ܘܰܒ݂ܣܰܟ݂ܠܘܳܬ݂ܟ݂ܽܘܢ̈ ܇<EOS>ܒ݁ܗܳܠܶܝܢ ܕ݁ܡܶܢ ܩܕ݂ܺܝܡ ܗܰܠܶܟ݂ܬ݁ܽܘܢ ܗܘܰܝܬ݁ܽܘܢ ܒ݁ܗܶܝܢ ܇ ܐܰܝܟ݂<EOS>ܥܳܠܡܳܝܽܘܬ݂ܶܗ ܕ݁ܥܳܠܡܳܐ ܗܳܢܳܐ ܇ ܘܰܐܝܟ݂ ܨܶܒ݂ܝܳܢܶܗ ܕ݁ܪܺܝܫ ܫܽܘܠܛܳܢܳܐ ܕ݁ܳܐܐܰܪ ܇<EOS>ܘܰܕ݂ܪܽܘܚܳܐ ܗܳܕ݂ܶܐ ܕ݁ܡܶܬ݂ܚܰܦ݁ܛܳܐ ܒ݁ܰܒ݂ܢܰܝܳܐ̈ ܕ݁ܠܳܐ ܡܶܬ݁ܛܦ݁ܺܝܣܳܢܽܘܬ݂ܳܐ <EOS>ܒ݁ܗܳܢܽܘܢ ܥܒ݂ܳܕ݂ܶܐ̈ ܕ݁ܳܐܦ݂ ܚܢܰܢ ܐܶܬ݂ܗܰܦ݁ܰܟ݂ܢ ܒ݁ܗܽܘܢ ܡܶܢ ܩܕ݂ܺܝܡ<EOS><EOS> ܒ݁ܰܪܓ݂ܺܝܓ݂ܳܬ݂ܳܐ̈ ܕ݁ܒ݂ܶܣܪܰܢ <EOS> ܘܥܳܒ݂ܕ݁ܺܝܢ ܗ̱ܘܰܝܢ ܨܶܒ݂ܝܳܢܳܐ ܕ݁ܒ݂ܶܣܪܰܢ <EOS>ܘܰܕ݂ܬ݂ܰܪܥܺܝܬ݂ܰܢ ܘܰܒ݂ܢܰܝܳܐ̈ ܗ̱ܘܰܝܢ ܕ݁ܪܽܘܓ݂ܙܳܐ ܡܰܠܝܳܐܝܺܬ݂ <EOS> ܐܰܝܟ݂ ܫܰܪܟ݁ܳܐ <EOS>ܐܰܠܳܗܳܐ ܕ݁ܶܝܢ ܕ݁ܥܰܬ݁ܺܝܪ ܒ݁ܪܰܚܡܰܘܗ̱ܝ̈ ܇ ܡܶܛܽܠ ܚܽܘܒ݁ܶܗ<EOS>ܣܰܓ݁ܺܝܳܐܐ ܕ݁ܰܐܚܒ݂ܰܢ ܁<EOS>ܟ݁ܰܕ݂ ܡܺܝܬ݂ܺܝܢ ܗ̱ܘܰܝܢ ܒ݁ܰܚܛܳܗܰܝܢ̈ ܐܰܚܝܰܢ ܥܰܡ ܡܫܺܝܚܳܐ <EOS>ܘܰܒ݂ܛܰܝܒ݁ܽܘܬ݂ܶܗ ܦ݁ܰܪܩܰܢ <EOS>ܘܰܐܩܺܝܡܰܢ ܥܰܡܶܗ <EOS> ܘܰܐܘܬ݁ܒ݂ܰܢ ܥܰܡܶܗ ܒ݁ܰܫܡܰܝܳܐ <EOS> ܒ݁ܝܶܫܽܘܥ<EOS>ܡܫܺܝܚܳܐ<EOS>ܕ݁ܰܢܚܰܘܶܐ ܠܥܳܠܡܶܐ̈ ܕ݁ܳܐܬ݂ܶܝܢ <EOS> ܪܰܒ݁ܽܘܬ݂ܳܐ ܕ݁ܥܽܘܬ݂ܪܳܐ<EOS>ܕ݁ܛܰܝܒ݁ܽܘܬ݂ܶܗ ܇ ܘܒ݂ܰܣܺܝܡܽܘܬ݂ܶܗ ܕ݁ܰܗܘܳܬ݂ ܥܠܰܝܢ ܒ݁ܝܶܫܽܘܥ ܡܫܺܝܚܳܐ <EOS>ܒ݁ܛܰܝܒ݁ܽܘܬ݂ܶܗ ܗ̱ܽܘ ܓ݁ܶܝܪ ܐܶܬ݂ܦ݁ܪܶܩܢ <EOS> ܒ݁ܗܰܝܡܳܢܽܘܬ݂ܳܐ <EOS>ܘܗܳܕ݂ܶܐ ܠܳܐ ܗ̱ܘܳܬ݂ ܡܶܢܟ݂ܽܘܢ ܐܶܠܳܐ ܡܰܘܗܰܒ݂ܬ݁ܳܐ ܗ̱ܝ ܕ݁ܰܐܠܳܗܳܐ <EOS>ܠܳܐ ܡܶܢ ܥܒ݂ܳܕ݂ܶܐ̈ ܕ݁ܠܳܐ ܐ̱ܢܳܫ ܢܶܫܬ݁ܰܒ݂ܗܰܪ <EOS>ܒ݁ܪܺܝܬ݂ܳܐ ܚܢܰܢ ܓ݁ܶܝܪ ܕ݁ܺܝܠܶܗ ܕ݁ܶܐܬ݂ܒ݁ܪܺܝܢ ܒ݁ܝܶܫܽܘܥ ܡܫܺܝܚܳܐ<EOS>ܠܰܥܒ݂ܳܕ݂ܶܐ̈ ܛܳܒ݂ܶܐ̈ ܇ ܗܳܢܽܘܢ ܕ݁ܡܶܢ ܩܕ݂ܺܝܡ ܛܰܝܶܒ݂ ܐܰܠܳܗܳܐ ܕ݁ܰܒ݂ܗܽܘܢ ܢܗܰܠܶܟ݂<EOS>ܡܶܛܽܠ ܗܳܕ݂ܶܐ ܗܘܰܝܬ݁ܽܘܢ ܥܳܗܕ݁ܺܝܢ ܕ݁ܰܐܢ̱ܬ݁ܽܘܢ ܥܰܡ̱ܡܶܐ̈ ܡܶܢ<EOS>ܩܕ݂ܺܝܡ ܕ݁ܰܒ݂ܣܰܪ ܗܘܰܝܬ݁ܽܘܢ <EOS> ܘܡܶܬ݂ܩܪܶܝܢ ܗ̱ܘܰܝܬ݁ܽܘܢ ܥܽܘܪܠܽܘܬ݂ܳܐ <EOS> ܡܶܢ ܗܳܝ<EOS>ܕ݁ܡܶܬ݂ܩܰܪܝܳܐ ܓ݁ܙܽܘܪܬ݁ܳܐ ܇ ܘܺܐܝܬ݂ܶܝܗ ܥܒ݂ܳܕ݂ ܐܺܝܕ݂ܰܝܳܐ̈ ܒ݁ܒ݂ܶܣܪܳܐ <EOS>ܘܺܐܝܬ݂ܰܝܟ݁ܽܘܢ ܗ̱ܘܰܝܬ݁ܽܘܢ ܒ݁ܗܰܘ ܙܰܒ݂ܢܳܐ ܕ݁ܠܳܐ ܡܫܺܝܚܳܐ <EOS>ܘܢܽܘܟ݂ܪܳܝܺܝܢ̈ ܗ̱ܘܰܝܬ݁ܽܘܢ ܡܶܢ ܕ݁ܽܘܒ݁ܳܪܶܐ̈ ܕ݁ܺܐܝܣܪܳܝܶܠ <EOS> ܘܰܐܟ݂ܣܢܳܝܶܐ̈ ܗܽܘ<EOS>ܠܕ݂ܺܝܰܬ݂ܺܩܺܐ ܕ݁ܡܽܘܠܟ݁ܳܢܳܐ <EOS> ܘܰܕ݂ܠܳܐ ܣܒ݂ܰܪ ܗ̱ܘܰܝܬ݁ܽܘܢ <EOS> ܘܰܕ݂ܠܳܐ ܐܰܠܳܗ <EOS> ܒ݁ܥܳܠܡܳܐ<EOS><EOS>ܗܳܫܳܐ ܕ݁ܶܝܢ ܒ݁ܝܶܫܽܘܥ ܡܫܺܝܚܳܐ <EOS> ܐܰܢ̱ܬ݁ܽܘܢ ܕ݁ܡܶܢ ܩܕ݂ܺܝܡ<EOS>ܪܰܚܺܝܩܺܝܢ ܗ̱ܘܰܝܬ݁ܽܘܢ ܩܰܪܺܝܒ݂ܶܐ̈ ܗܘܰܝܬ݁ܽܘܢ ܒ݁ܰܕ݂ܡܶܗ ܕ݁ܰܡܫܺܝܚܳܐ <EOS>ܗܽܘܝܽܘ ܓ݁ܶܝܪ ܫܰܝܢܰܢ <EOS> ܗܰܘ ܕ݁ܰܥܒ݂ܰܕ݂ ܬ݁ܰܪܬ݁ܰܝܗܶܝܢ ܚܕ݂ܳܐ ܇<EOS>ܘܰܫܪܳܐ ܣܝܳܓ݂ܳܐ ܕ݁ܩܳܐܶܡ ܗ̱ܘܳܐ ܒ݁ܰܡܨܰܥܬ݂ܳܐ <EOS>ܘܰܒ݂ܥܶܠܕ݁ܒ݂ܳܒ݂ܽܘܬ݂ܳܐ <EOS> ܒ݁ܒ݂ܶܣܪܶܗ <EOS> ܘܢܳܡܽܘܣܳܐ ܕ݁ܦ݂ܽܘܩܳܕ݂ܶܐ̈<EOS>ܒ݁ܦ݂ܽܘܩܕ݁ܳܢܰܘܗ̱ܝ̈ ܒ݁ܰܛܶܠ ܕ݁ܠܰܬ݂ܪܰܝܗܽܘܢ̈ ܢܶܒ݂ܪܶܐ ܒ݁ܰܩܢܽܘܡܶܗ ܠܚܰܕ݂ ܒ݁ܰܪܢܳܫܳܐ<EOS>ܚܰܕ݂̱ܬ݂ܳܐ <EOS> ܘܰܥܒ݂ܰܕ݂ ܫܰܝܢܳܐ <EOS>ܘܪܰܥܺܝ ܠܰܬ݂ܪܰܝܗܽܘܢ̈ ܒ݁ܚܰܕ݂ ܦ݁ܓ݂ܰܪ ܥܰܡ ܐܰܠܳܗܳܐ <EOS> ܘܒ݂ܰܙܩܺܝܦ݂ܶܗ<EOS>ܩܛܰܠ ܒ݁ܥܶܠܕ݁ܒ݂ܳܒ݂ܽܘܬ݂ܳܐ <EOS>ܘܶܐܬ݂ܳܐ ܣܰܒ݁ܰܪ ܫܠܳܡܳܐ ܠܟ݂ܽܘܢ ܠܪܰܚܺܝܩܶܐ̈ <EOS> ܘܰܠܩܰܪܺܝܒ݂ܶܐ̈<EOS><EOS>ܡܶܛܽܠ ܕ݁ܒ݂ܶܗ ܗ̱ܽܘ ܗܘܳܐ ܠܰܢ ܩܽܘܪܳܒ݂ܳܐ ܠܰܬ݂ܪܶܝܢ ܒ݁ܰܚܕ݂ܳܐ ܪܽܘܚ<EOS>ܠܘܳܬ݂ ܐܰܒ݂ܳܐ<EOS>ܡܶܟ݁ܺܝܠ ܠܳܐ ܗܘܰܝܬ݁ܽܘܢ ܐܰܟ݂ܣܢܳܝܶܐ̈ <EOS> ܘܠܳܐ ܬ݁ܰܘܬ݁ܳܒ݂ܶܐ̈<EOS>ܐܶܠܳܐ ܒ݁ܢܰܝ̈ ܡܕ݂ܺܝܢ̱ܬ݁ܳܐ ܕ݁ܩܰܕ݁ܺܝܫܶܐ̈ <EOS> ܘܰܒ݂ܢܰܝ̈ ܒ݁ܰܝܬ݁ܶܗ ܕ݁ܰܐܠܳܗܳܐ <EOS>ܘܶܐܬ݂ܒ݁ܢܺܝܬ݁ܽܘܢ ܥܰܠ ܫܶܬ݂ܶܐܣܬ݁ܳܐ ܕ݁ܰܫܠܺܝܚܶܐ̈ ܘܕ݂ܰܢܒ݂ܺܝܶܐ̈<EOS>ܘܗܽܘ ܗܘܳܐ ܪܺܝܫ ܩܰܪܢܳܐ ܕ݁ܒ݂ܶܢܝܳܢܳܐ <EOS> ܝܶܫܽܘܥ ܡܫܺܝܚܳܐ <EOS>ܘܒ݂ܶܗ ܡܶܬ݂ܪܰܟ݁ܰܒ݂ ܟ݁ܽܠܶܗ ܒ݁ܶܢܝܳܢܳܐ ܇ ܘܪܳܒ݂ܶܐ ܠܗܰܝܟ݁ܠܳܐ<EOS>ܩܰܕ݁ܺܝܫܳܐ ܒ݁ܡܳܪܝܳܐ<EOS>ܟ݁ܰܕ݂ ܐܳܦ݂ ܐܰܢ̱ܬ݁ܽܘܢ ܒ݁ܶܗ ܡܶܬ݂ܒ݁ܢܶܝܢ ܐܢ̱ܬ݁ܽܘܢ ܇ ܠܡܰܥܡܪܳܐ<EOS>ܕ݁ܰܐܠܳܗܳܐ ܒ݁ܪܽܘܚ <EOS>ܡܶܛܽܠ ܗܳܢܳܐ ܐܶܢܳܐ ܦ݁ܰܘܠܳܘܣ <EOS> ܐܰܣܺܝܪܳܐ ܐܶܢܳܐ ܕ݁ܝܶܫܽܘܥ ܡܫܺܝܚܳܐ<EOS>ܥܰܠ ܐܰܦ݁ܰܝܟ݁ܽܘܢ̈ ܥܰܡ̱ܡܶܐ̈<EOS>ܐܶܢ ܫܡܰܥܬ݁ܽܘܢ ܡܕ݂ܰܒ݁ܪܳܢܽܘܬ݂ܳܐ ܕ݁ܛܰܝܒ݁ܽܘܬ݂ܶܗ ܕ݁ܰܐܠܳܗܳܐ<EOS>ܕ݁ܶܐܬ݂ܝܰܗܒ݁ܰܬ݂ ܠܺܝ ܒ݁ܟ݂ܽܘܢ <EOS>ܕ݁ܰܒ݂ܓ݂ܶܠܝܳܢܳܐ ܐܶܬ݂ܺܝܕ݂ܰܥ ܠܺܝ ܐ̱ܪܳܙܳܐ <EOS> ܐܰܝܟ݁ܰܢܳܐ<EOS>ܕ݁ܟ݂ܶܬ݂ܒ݁ܶܬ݂ ܠܟ݂ܽܘܢ ܒ݁ܰܙܥܽܘܪܝܳܬ݂ܳܐ̈<EOS>ܐܰܝܟ݂ ܡܳܐ ܕ݁ܡܶܫܟ݁ܚܺܝܬ݁ܽܘܢ ܟ݁ܰܕ݂ ܩܳܪܶܝܢ ܐܢ̱ܬ݁ܽܘܢ ܠܡܶܣܬ݁ܰܟ݁ܳܠܽܘ<EOS>܇ ܝܺܕ݂ܰܥܬ݂ܝ ܕ݁ܰܒ݂ܐ̱ܪܳܙܶܗ ܕ݁ܰܡܫܺܝܚܳܐ <EOS>ܗܰܘ ܕ݁ܰܒ݂ܕ݂ܳܪܶܐ̈ ܐ̱ܚܪܳܢܶܐ̈ ܠܳܐ ܐܶܬ݂ܺܝܕ݂ܰܥ ܠܰܒ݂ܢܰܝܢܳܫܳܐ̈ ܇<EOS>ܐܰܝܟ݂ ܕ݁ܗܳܫܳܐ ܐܶܬ݂ܓ݁ܠܺܝ ܠܰܫܠܺܝܚܰܘܗ̱ܝ̈ ܩܰܕ݁ܺܝܫܶܐ̈ ܘܠܰܢܒ݂ܺܝܰܘܗ̱ܝ̈ ܒ݁ܪܽܘܚ<EOS>ܕ݁ܢܶܗܘܽܘܢ ܥܰܡ̱ܡܶܐ̈ ܒ݁ܢܰܝ̈ ܝܳܪܬ݁ܽܘܬ݂ܶܗ ܘܫܰܘܬ݁ܳܦ݂ܶܐ̈ ܕ݁ܦ݂ܰܓ݂ܪܶܗ<EOS><EOS> ܘܰܕ݂ܡܽܘܠܟ݁ܳܢܳܐ ܕ݁ܶܐܬ݂ܺܝܗܶܒ݂ ܒ݁ܶܗ ܒ݁ܝܰܕ݂ ܐܶܘܰܢܓ݁ܶܠܺܝܳܘܢ ܇<EOS>ܗܰܘ ܕ݁ܶܐܢܳܐ ܗܘܺܝܬ݂ ܡܫܰܡܫܳܢܶܗ <EOS> ܐܰܝܟ݂ ܡܰܘܗܰܒ݂ܬ݁ܳܐ<EOS>ܕ݁ܛܰܝܒ݁ܽܘܬ݂ܶܗ ܕ݁ܰܐܠܳܗܳܐ ܇ ܕ݁ܶܐܬ݂ܝܰܗܒ݁ܰܬ݂ ܠܺܝ ܡܶܢ ܡܰܥܒ݁ܕ݂ܳܢܽܘܬ݂ܳܐ ܕ݁ܚܰܝܠܶܗ <EOS>ܠܺܝ ܕ݁ܰܙܥܽܘܪܳܐ ܐ̱ܢܳܐ ܕ݁ܟ݂ܽܠܗܽܘܢ ܩܰܕ݁ܺܝܫܶܐ̈ ܇ ܐܶܬ݂ܝܰܗܒ݁ܰܬ݂<EOS>ܛܰܝܒ݁ܽܘܬ݂ܳܐ ܗܳܕ݂ܶܐ ܕ݁ܶܐܣܰܒ݁ܰܪ ܒ݁ܥܰܡ̱ܡܶܐ̈ ܁ ܥܽܘܬ݂ܪܶܗ ܕ݁ܰܡܫܺܝܚܳܐ ܇ ܗܰܘ ܕ݁ܠܳܐ<EOS>ܡܶܬ݂ܥܰܩܰܒ݂<EOS>ܘܶܐܢܰܗܰܪ ܠܟ݂ܽܠܢܳܫ ܐܰܝܕ݂ܳܐ ܗܳܝ ܡܕ݂ܰܒ݁ܪܳܢܽܘܬ݂ܳܐ ܕ݁ܐ̱ܪܳܙܳܐ ܇ ܗܰܘ<EOS>ܕ݁ܰܟ݂ܣܶܐ ܗ̱ܘܳܐ ܡܶܢ ܥܳܠܡܶܐ̈ ܒ݁ܰܐܠܳܗܳܐ ܁ ܕ݁ܟ݂ܽܠ ܒ݁ܪܳܐ<EOS>ܕ݁ܰܒ݂ܝܰܕ݂ ܥܺܕ̱݁ܬ݁ܳܐ ܬ݁ܶܬ݂ܺܝܕ݂ܰܥ ܚܶܟ݂ܡܬ݂ܶܗ ܕ݁ܰܐܠܳܗܳܐ ܡܰܠܝܰܬ݂<EOS>ܦ݁ܽܘܪܫܳܢܶܐ̈ ܇ ܠܰܐܪܟ݂ܰܘܣ̈ ܘܰܠܫܽܘܠܛܳܢܶܐ̈ ܕ݁ܒ݂ܰܫܡܰܝܳܐ <EOS>ܗܳܝ ܕ݁ܥܰܬ݁ܶܕ݂ ܗ̱ܘܳܐ ܡܶܢ ܥܳܠܡܶܐ̈ ܇ ܘܥܰܒ݂ܕ݁ܳܗ ܒ݁ܝܶܫܽܘܥ ܡܫܺܝܚܳܐ<EOS>ܡܳܪܰܢ <EOS>ܗܰܘ ܕ݁ܒ݂ܶܗ ܐܺܝܬ݂ ܠܰܢ ܦ݁ܰܪܶܗ̱ܣܺܝܰܐ ܘܩܰܪܺܝܒ݂ܽܘܬ݂ܳܐ <EOS>ܒ݁ܬ݂ܽܘܟ݂ܠܳܢܳܐ ܕ݁ܗܰܝܡܳܢܽܘܬ݂ܶܗ <EOS>ܡܶܛܽܠ ܗܳܢܳܐ ܫܳܐܶܠܢܳܐ ܕ݁ܠܳܐ ܬ݁ܶܡܰܐܢ ܠܺܝ ܒ݁ܽܐܘܠܨܳܢܰܝ̈ ܕ݁ܥܰܠ<EOS>ܐܰܦ݁ܰܝܟ݁ܽܘܢ̈ <EOS> ܕ݁ܗܳܕ݂ܶܐ ܗܺܝ ܬ݁ܶܫܒ݁ܽܘܚܬ݁ܟ݂ܽܘܢ <EOS>ܘܟ݂ܳܐܶܦ݂ܢܳܐ ܒ݁ܽܘܪܟ݁ܰܝ̈ ܠܘܳܬ݂ ܐܰܒ݂ܽܘܗ̱ܝ ܕ݁ܡܳܪܰܢ ܝܶܫܽܘܥ<EOS>ܡܫܺܝܚܳܐ <EOS>ܗܰܘ ܕ݁ܡܶܢܶܗ ܡܶܫܬ݁ܰܡܗܳܐ ܟ݁ܽܠ ܐܰܒ݂ܳܗܽܘܬ݂ܳܐ ܁ ܕ݁ܒ݂ܰܫܡܰܝܳܐ<EOS>ܘܒ݂ܰܐܪܥܳܐ<EOS>ܕ݁ܢܶܬ݁ܶܠ ܠܟ݂ܽܘܢ ܐܰܝܟ݂ ܥܽܘܬ݂ܪܳܐ ܕ݁ܬ݂ܶܫܒ݁ܽܘܚܬ݁ܶܗ ܇ ܕ݁ܰܒ݂ܚܰܝܠܳܐ<EOS>ܬ݁ܶܫܬ݁ܰܪܪܽܘܢ ܒ݁ܪܽܘܚܶܗ ܕ݁ܰܒ݂ܒ݂ܰܪܢܳܫܟ݂ܽܘܢ ܕ݁ܰܠܓ݂ܰ<EOS>ܢܶܥܡܰܪ ܡܫܺܝܚܳܐ ܒ݁ܗܰܝܡܳܢܽܘܬ݂ܳܐ <EOS> ܘܰܒ݂ܠܶܒ݁ܰܘܳܬ݂ܟ݂ܽܘܢ̈<EOS>ܒ݁ܚܽܘܒ݁ܳܐ ܇ ܟ݁ܰܕ݂ ܢܶܗܘܶܐ ܫܰܪܺܝܪ ܥܶܩܳܪܟ݂ܽܘܢ ܘܫܶܬ݂ܶܐܣܬ݂ܟ݂ܽܘܢ<EOS>ܕ݁ܬ݂ܶܫܟ݁ܚܽܘܢ ܠܡܰܕ݂ܪܳܟ݂ܽܘ ܥܰܡ ܟ݁ܽܠܗܽܘܢ ܩܰܕ݁ܺܝܫܶܐ̈ ܇ ܡܳܢܰܘ<EOS>ܪܰܘܡܳܐ ܁ ܘܥܽܘܡܩܳܐ ܁ ܘܽܐܘܪܟ݁ܳܐ ܁ ܘܰܦ݂ܬ݂ܳܝܳܐ ܇<EOS>ܘܬ݂ܶܕ݁ܥܽܘܢ ܪܰܒ݁ܽܘܬ݂ܳܐ ܕ݁ܺܝܕ݂ܰܥܬ݂ܳܐ ܕ݁ܚܽܘܒ݁ܶܗ ܕ݁ܰܡܫܺܝܚܳܐ ܇<EOS>ܘܬ݂ܶܬ݂ܡܰܠܽܘܢ ܒ݁ܟ݂ܽܠܶܗ ܡܽܘܠܳܝܳܐ ܕ݁ܰܐܠܳܗܳܐ <EOS>ܠܗܰܘ ܕ݁ܶܝܢ ܕ݁ܰܡܨܶܐ ܒ݁ܚܰܝܠܳܐ ܝܰܬ݁ܺܝܪ ܡܶܢ ܟ݁ܽܠ ܠܡܶܥܒ݁ܰܕ݂ ܠܰܢ ܇<EOS>ܘܝܰܬ݁ܺܝܪ ܡܶܢ ܡܳܐ ܕ݁ܫܳܐܠܺܝܢܰܢ ܘܪܳܢܶܝܢܰܢ ܇ ܐܰܝܟ݂ ܚܰܝܠܶܗ ܕ݁ܡܶܣܬ݁ܥܰܪ ܒ݁ܰܢ<EOS>ܠܶܗ ܬ݁ܶܫܒ݁ܽܘܚܬ݁ܳܐ ܒ݁ܥܺܕ̱݁ܬ݁ܶܗ ܒ݁ܝܶܫܽܘܥ ܡܫܺܝܚܳܐ ܇ ܒ݁ܟ݂ܽܠܗܽܘܢ<EOS>ܕ݁ܳܪܶܐ̈ ܕ݁ܥܳܠܡܰܝ̈ ܥܳܠܡܺܝܢ <EOS> ܐܰܡܺܝ<EOS>ܒ݁ܳܥܶܐ ܐ̱ܢܳܐ ܗܳܟ݂ܺܝܠ ܡܶܢܟ݂ܽܘܢ ܐܶܢܳܐ ܐܰܣܺܝܪܳܐ ܒ݁ܡܳܪܰܢ<EOS>ܕ݁ܰܬ݂ܗܰܠܟ݂ܽܘܢ ܐܰܝܟ݁ܰܢܳܐ ܕ݁ܝܳܐܶܐ ܠܩܶܪܝܳܢܳܐ ܕ݁ܶܐܬ݂ܩܪܺܝܬ݁ܽܘܢ ܇<EOS>ܒ݁ܟ݂ܽܠܳܗ ܡܰܟ݁ܺܝܟ݂ܽܘܬ݂ ܪܶܥܝܳܢܳܐ ܇ ܘܢܺܝܚܽܘܬ݂ܳܐ ܘܢܰܓ݁ܺܝܪܽܘܬ݂<EOS>ܪܽܘܚܳܐ <EOS> ܘܰܗܘܰܝܬ݁ܽܘܢ ܡܣܰܝܒ݁ܪܺܝܢ ܚܰܕ݂ ܠܚܰܕ݂ ܒ݁ܚܽܘܒ݁ܳܐ <EOS>ܘܰܗܘܰܝܬ݁ܽܘܢ ܚܦ݂ܺܝܛܺܝܢ ܠܡܶܛܰܪ ܐܰܘܝܽܘܬ݂ܳܐ ܕ݁ܪܽܘܚܳܐ ܁ ܒ݁ܰܚܙܳܩܳܐ<EOS>ܕ݁ܰܫܠܳܡܳܐ<EOS>ܕ݁ܬ݂ܶܗܘܽܘܢ ܒ݁ܚܰܕ݂ ܦ݁ܰܓ݂ܪܳܐ ܘܒ݂ܰܚܕ݂ܳܐ ܪܽܘܚܳܐ ܇ ܐܰܝܟ݂ ܡܳܐ<EOS>ܕ݁ܶܐܬ݂ܩܪܺܝܬ݁ܽܘܢ ܒ݁ܚܰܕ݂ ܣܰܒ݂ܪܳܐ ܕ݁ܩܶܪܝܳܢܟ݂ܽܘܢ <EOS>ܚܰܕ݂ ܗ̱ܽܘ ܓ݁ܶܝܪ ܡܳܪܝܳܐ <EOS> ܘܰܚܕ݂ܳܐ ܗܰܝܡܳܢܽܘܬ݂ܳܐ <EOS> ܘܰܚܕ݂ܳܐ<EOS>ܡܰܥܡܽܘܕ݂ܺܝܬ݂ܳܐ <EOS>ܘܚܰܕ݂ ܐܰܠܳܗܳܐ ܐܰܒ݂ܳܐ ܕ݁ܟ݂ܽܠ <EOS> ܘܥܰܠ ܟ݁ܽܠ ܘܰܒ݂ܝܰܕ݂ ܟ݁ܽܠ<EOS>ܘܰܒ݂ܟ݂ܽܠܰܢ <EOS>ܠܚܰܕ݂ ܚܰܕ݂ ܡܶܢܰܢ ܕ݁ܶܝܢ ܐܶܬ݂ܝܰܗܒ݁ܰܬ݂ ܛܰܝܒ݁ܽܘܬ݂ܳܐ ܐܰܝܟ݂<EOS>ܡܫܽܘܚܬ݂ܳܐ ܕ݁ܡܰܘܗܰܒ݂ܬ݂ܶܗ ܕ݁ܰܡܫܺܝܚܳܐ <EOS>ܡܶܛܽܠ ܗܳܢܳܐ ܐܰܡܺܝܪ ܕ݁ܰܣܠܶܩ ܠܰܡܪܰܘܡܳܐ ܘܰܫܒ݂ܳܐ ܫܒ݂ܺܝܬ݂ܳܐ<EOS>ܘܝܰܗ̱ܒ݂ ܡܰܘܗܒ݂ܳܬ݂ܳܐ̈ ܠܰܒ݂ܢܰܝܢܳܫܳܐ̈ <EOS>ܕ݁ܰܣܠܶܩ ܕ݁ܶܝܢ ܁ ܡܳܢܳܐ ܗ̱ܝ ܐܶܠܳܐ ܐܶܢ ܕ݁ܳܐܦ݂ ܢܚܶܬ݂ ܠܽܘܩܕ݂ܰܡ<EOS>ܠܬ݂ܰܚܬ݁ܳܝܳܬ݂ܳܗ̈ ܕ݁ܰܐܪܥܳܐ <EOS>ܗܰܘ ܕ݁ܰܢܚܶܬ݂ ܗܽܘܝܽܘ ܗܰܘ ܕ݁ܳܐܦ݂ ܣܠܶܩ ܇ ܠܥܶܠ ܡܶܢ ܟ݁ܽܠܗܽܘܢ<EOS>ܫܡܰܝܳܐ <EOS> ܕ݁ܰܢܫܰܠܶܡ ܟ݁ܽܠ <EOS>ܘܗܽܘ ܝܰܗ̱ܒ݂ ܐܺܝܬ݂ ܕ݁ܰܫܠܺܝܚܶܐ̈ <EOS> ܘܺܐܝܬ݂ ܕ݁ܰܢܒ݂ܺܝܶܐ̈ <EOS>ܘܺܐܝܬ݂ ܕ݁ܰܡܣܰܒ݁ܪܳܢܶܐ̈ <EOS> ܘܺܐܝܬ݂ ܕ݁ܪܳܥܰܘܳܬ݂ܳܐ̈ <EOS> ܘܺܐܝܬ݂ ܕ݁ܡܰܠܦ݂ܳܢܶܐ̈<EOS>ܠܰܓ݂ܡܳܪܳܐ ܕ݁ܩܰܕ݁ܺܝܫܶܐ̈ <EOS> ܠܰܥܒ݂ܳܕ݂ܳܐ ܕ݁ܬ݂ܶܫܡܶܫܬ݁ܳܐ <EOS>ܠܒ݂ܶܢܝܳܢܳܐ ܕ݁ܦ݂ܰܓ݂ܪܳܐ ܕ݁ܰܡܫܺܝܚܳܐ<EOS>ܥܕ݂ܰܡܳܐ ܕ݁ܟ݂ܽܠܰܢ ܢܶܗܘܶܐ ܚܰܕ݂ ܡܶܕ݁ܶܡ ܁ ܒ݁ܗܰܝܡܳܢܽܘܬ݂ܳܐ<EOS>ܘܒ݂ܺܝܕ݂ܰܥܬ݂ܳܐ ܕ݁ܰܒ݂ܪܶܗ ܕ݁ܰܐܠܳܗܳܐ ܇ ܘܚܰܕ݂ ܓ݁ܰܒ݂ܪܳܐ ܓ݁ܡܺܝܪܳܐ ܒ݁ܰܡܫܽܘܚܬ݂ܳܐ<EOS>ܕ݁ܩܰܘܡܬ݂ܳܐ ܕ݁ܫܽܘܡܠܳܝܶܗ ܕ݁ܰܡܫܺܝܚܳܐ<EOS>ܘܠܳܐ ܢܶܗܘܶܐ ܝܰܠܽܘܕ݂ܶܐ̈ ܁ ܕ݁ܡܶܙܕ݁ܰܥܙܥܺܝܢ ܘܡܶܫܬ݁ܰܢܶܝܢ ܠܟ݂ܽܠ<EOS>ܪܽܘܚ ܕ݁ܝܽܘܠܦ݁ܳܢܶܐ̈ ܢܟ݂ܺܝܠܶܐ̈ ܕ݁ܰܒ݂ܢܰܝܢܳܫܳܐ̈ ܇ ܗܳܢܽܘܢ ܕ݁ܰܒ݂ܚܳܪܥܽܘܬ݂ܗܽܘܢ<EOS>ܡܶܨܛܰܢܥܺܝܢ ܕ݁ܢܰܛܥܽܘܢ<EOS>ܐܶܠܳܐ ܗܘܰܝܢ ܫܰܪܺܝܪܺܝܢ ܒ݁ܚܽܘܒ݁ܰܢ ܕ݁ܟ݂ܽܘܠ ܡܶܕ݁ܶܡ ܕ݁ܺܝܠܰܢ<EOS>ܢܶܪܒ݁ܶܐ ܒ݁ܰܡܫܺܝܚܳܐ <EOS> ܕ݁ܗܽܘܝܽܘ ܪܺܫܳܐ ܇<EOS>ܘܡܶܢܶܗ ܟ݁ܽܠܶܗ ܦ݁ܰܓ݂ܪܳܐ ܡܶܬ݂ܪܰܟ݁ܰܒ݂ ܘܡܶܬ݂ܩܰܛܰܪ ܒ݁ܟ݂ܽܠ ܫܳܪܝܳܢ̈<EOS>܇ ܐܰܝܟ݂ ܡܰܘܗܰܒ݂ܬ݁ܳܐ ܕ݁ܡܶܬ݂ܝܰܗܒ݁ܳܐ ܒ݁ܰܡܫܽܘܚܬ݂ܳܐ ܠܟ݂ܽܠ ܗܰܕ݁ܳܡ ܇ ܠܬ݂ܰܪܒ݁ܺܝܬ݂ܳܐ<EOS>ܕ݁ܺܝܠܶܗ ܕ݁ܦ݂ܰܓ݂ܪܳܐ <EOS> ܕ݁ܰܒ݂ܚܽܘܒ݁ܳܐ ܢܶܫܬ݁ܰܠܰܡ ܒ݁ܶܢܝܳܢܶܗ<EOS>ܗܳܕ݂ܶܐ ܕ݁ܶܝܢ ܐܳܡܰܪ ܐ̱ܢܳܐ ܘܰܡܣܰܗܶܕ݂ ܐ̱ܢܳܐ ܒ݁ܡܳܪܝܳܐ ܕ݁ܡܶܢ<EOS>ܗܳܫܳܐ ܠܳܐ ܬ݁ܶܗܘܽܘܢ ܡܗܰܠܟ݂ܺܝܢ ܐܰܝܟ݂ ܫܰܪܟ݁ܳܐ ܕ݁ܥܰܡ̱ܡܶܐ̈ ܇ ܕ݁ܰܡܗܰܠܟ݂ܺܝܢ<EOS>ܒ݁ܰܣܪܺܝܩܽܘܬ݂ ܪܶܥܝܳܢܗܽܘܢ <EOS>ܘܚܶܫܽܘܟ݂ܺܝܢ ܒ݁ܡܰܕ݁ܥܰܝܗܽܘܢ̈ <EOS> ܘܢܽܘܟ݂ܪܳܝܺܝܢ̈ ܐܶܢܽܘܢ ܡܶܢ<EOS>ܚܰܝܰܘܗ̱ܝ̈ ܕ݁ܰܐܠܳܗܳܐ ܇ ܡܶܛܽܠ ܕ݁ܠܰܝܬ݁ ܒ݁ܗܽܘܢ ܝܺܕ݂ܰܥܬ݂ܳܐ <EOS> ܘܡܶܛܽܠ ܥܘܺܝܪܽܘܬ݂<EOS>ܠܶܒ݁ܗܽܘܢ <EOS>ܗܳܢܽܘܢ ܕ݁ܰܦ݂ܣܰܩܘ ܣܰܒ݂ܪܗܽܘܢ ܇ ܘܰܐܫܠܶܡܘ ܢܰܦ݂ܫܗܽܘܢ ܠܦ݂ܰܚܙܽܘܬ݂ܳܐ<EOS><EOS> ܘܰܠܦ݂ܽܘܠܚܳܢܳܐ ܕ݁ܟ݂ܽܠܳܗ ܛܰܢܦ݂ܽܘܬ݂ܳܐ ܒ݁ܝܰܥܢܽܘܬ݂ܗܽܘܢ <EOS>ܐܰܢ̱ܬ݁ܽܘܢ ܕ݁ܶܝܢ ܠܳܐ ܗ̱ܘܳܐ ܗܳܟ݂ܰܢܳܐ ܝܺܠܶܦ݂ܬ݁ܽܘܢܳܝܗ̱ܝ<EOS>ܠܰܡܫܺܝܚܳܐ<EOS>ܐܶܢ ܫܰܪܺܝܪܳܐܝܺܬ݂ ܫܡܰܥܬ݁ܽܘܢܳܝܗ̱ܝ ܘܒ݂ܶܗ ܝܺܠܶܦ݂ܬ݁ܽܘܢ ܇ ܐܰܝܟ݂<EOS>ܡܳܐ ܕ݁ܺܐܝܬ݂ܰܘܗ̱ܝ ܩܽܘܫܬ݁ܳܐ ܒ݁ܝܶܫܽܘܥ<EOS>ܐܶܠܳܐ ܕ݁ܰܬ݂ܢܺܝܚܽܘܢ ܡܶܢܟ݂ܽܘܢ ܗܽܘܦ݁ܳܟ݂ܰܝܟ݁ܽܘܢ̈ ܩܰܕ݂ܡܳܝܶܐ̈ ܇<EOS>ܠܒ݂ܰܪܢܳܫܳܐ ܗܰܘ ܥܰܬ݁ܺܝܩܳܐ ܁ ܕ݁ܡܶܬ݂ܚܰܒ݁ܰܠ ܒ݁ܰܪܓ݂ܺܝܓ݂ܳܬ݂ܳܐ̈ ܕ݁ܛܽܘܥܝܰܝ ܇<EOS>ܘܬ݂ܶܬ݂ܚܰܕ݁ܬ݂ܽܘܢ ܒ݁ܪܽܘܚܳܐ ܕ݁ܡܰܕ݁ܥܰܝܟ݁ܽܘܢ̈ ܇<EOS>ܘܬ݂ܶܠܒ݁ܫܽܘܢ ܠܒ݂ܰܪܢܳܫܳܐ ܚܰܕ݂̱ܬ݂ܳܐ ܁ ܗܰܘ ܕ݁ܒ݂ܰܐܠܳܗܳܐ ܐܶܬ݂ܒ݁ܪܺܝ<EOS>܁ ܒ݁ܙܰܕ݁ܺܝܩܽܘܬ݂ܳܐ <EOS> ܘܰܒ݂ܚܰܣܝܽܘܬ݂ܳܐ ܕ݁ܩܽܘܫܬ݁ܳܐ<EOS>ܡܶܛܽܠ ܗܳܢܳܐ ܐܰܢܺܝܚܘ ܡܶܢܟ݂ܽܘܢ ܟ݁ܰܕ݁ܳܒ݂ܽܘܬ݂ܳܐ ܘܡܰܠܶܠܘ ܩܽܘܫܬ݁ܳܐ<EOS>ܐ̱ܢܳܫ ܥܰܡ ܩܰܪܺܝܒ݂ܶܗ <EOS> ܗܰܕ݁ܳܡܶܐ̈ ܚܢܰܢ ܓ݁ܶܝܪ ܚܰܕ݂ ܕ݁ܚܰܕ݂ <EOS>ܪܓ݂ܰܙܘ ܘܠܳܐ ܬ݁ܶܚܛܽܘܢ ܘܫܶܡܫܳܐ ܥܰܠ ܪܽܘܓ݂ܙܟ݂ܽܘܢ ܠܳܐ ܢܶܥܪܰܒ݂<EOS><EOS>ܘܠܳܐ ܬ݁ܶܬ݁ܠܽܘܢ ܐܰܬ݂ܪܳܐ ܠܳܐܟ݂ܶܠ ܩܰܪܨܳܐ <EOS>ܘܰܐܝܢܳܐ ܕ݁ܓ݂ܳܢܶܒ݂ ܗ̱ܘܳܐ ܁ ܡܶܟ݁ܺܝܠ ܠܳܐ ܢܶܓ݂ܢܽܘܒ݂ ܐܶܠܳܐ<EOS>ܢܶܠܐܶܐ ܒ݁ܺܐܝܕ݂ܰܘܗ̱ܝ̈ ܘܢܶܦ݂ܠܽܘܚ ܛܳܒ݂ܳܬ݂ܳܐ̈ ܇ ܕ݁ܢܶܗܘܶܐ ܠܶܗ ܠܡܶܬ݁ܰܠ ܠܡܰܢ ܕ݁ܰܣܢܺܝܩ<EOS><EOS>ܟ݁ܽܠ ܡܶܠܳܐ ܣܰܢܝܳܐ ܡܶܢ ܦ݁ܽܘܡܟ݂ܽܘܢ ܠܳܐ ܬ݁ܶܦ݁ܽܘܩ ܐܶܠܳܐ<EOS>ܐܰܝܕ݂ܳܐ ܕ݁ܫܰܦ݁ܺܝܪܳܐ ܘܚܳܫܚܳܐ ܠܒ݂ܶܢܝܳܢܳܐ ܇ ܕ݁ܬ݂ܶܬ݁ܶܠ ܛܰܝܒ݁ܽܘܬ݂ܳܐ ܠܰܐܝܠܶܝܢ<EOS>ܕ݁ܫܳܡܥܺܝܢ <EOS>ܘܠܳܐ ܬ݁ܶܗܘܽܘܢ ܡܥܺܝܩܺܝܢ ܠܪܽܘܚܳܐ ܩܰܕ݁ܺܝܫܬ݁ܳܐ ܕ݁ܰܐܠܳܗܳܐ ܇<EOS>ܕ݁ܶܐܬ݂ܚܬ݂ܶܡܬ݁ܽܘܢ ܒ݁ܶܗ ܠܝܰܘܡܳܐ ܕ݁ܦ݂ܽܘܪܩܳܢܳܐ <EOS>ܟ݁ܽܠܳܗ ܡܰܪܺܝܪܽܘܬ݂ܳܐ ܁ ܘܚܶܡܬ݂ܳܐ ܁ ܘܪܽܘܓ݂ܙܳܐ ܁ ܘܪܰܘܒ݁ܳܐ ܁<EOS>ܘܓ݂ܽܘܕ݁ܳܦ݂ܳܐ ܢܶܫܬ݁ܰܩܠܳܢ ܡܶܢܟ݂ܽܘܢ ܇ ܥܰܡ ܟ݁ܽܠܳܗ ܒ݁ܺܝܫܽܘܬ݂ܳܐ <EOS>ܘܰܗܘܰܝܬ݁ܽܘܢ ܒ݁ܰܣܺܝܡܺܝܢ ܚܰܕ݂ ܠܘܳܬ݂ ܚܰܕ݂ <EOS> ܘܰܡܪܰܚܡܳܢܺܝܢ<EOS>ܘܰܗܘܰܝܬ݁ܽܘܢ ܫܳܒ݂ܩܺܝܢ ܚܰܕ݂ ܠܚܰܕ݂ ܇ ܐܰܝܟ݁ܰܢܳܐ ܕ݁ܰܐܠܳܗܳܐ ܒ݁ܰܡܫܺܝܚܳܐ ܫܒ݂ܰܩ ܠܰܢ<EOS><EOS>ܗܘܰܝܬ݁ܽܘܢ ܗܳܟ݂ܺܝܠ ܡܶܬ݁ܕ݁ܰܡܶܝܢ ܒ݁ܰܐܠܳܗܳܐ <EOS> ܐܰܝܟ݂ ܒ݁ܢܰܝܳܐ̈<EOS>ܚܰܒ݁ܺܝܒ݂ܶܐ̈ <EOS>ܘܗܰܠܶܟ݂ܘ ܒ݁ܚܽܘܒ݁ܳܐ ܐܰܝܟ݂ ܕ݁ܳܐܦ݂ ܡܫܺܝܚܳܐ ܐܰܚܒ݂ܰܢ ܘܰܐܫܠܶܡ<EOS>ܢܰܦ݂ܫܶܗ ܥܰܠ ܐܰܦ݁ܰܝܢ̈ ܇ ܩܽܘܪܒ݁ܳܢܳܐ ܘܕ݂ܶܒ݂ܚܳܐ ܠܰܐܠܳܗܳܐ ܠܪܺܝܚܳܐ ܒ݁ܰܣܺܝܡܳܐ<EOS>ܙܳܢܝܽܘܬ݂ܳܐ ܕ݁ܶܝܢ ܁ ܘܟ݂ܽܠܳܗ ܛܰܢܦ݂ܽܘܬ݂ܳܐ ܁ ܘܥܳܠܽܘܒ݂ܽܘܬ݂ܳܐ<EOS>ܐܳܦ݂ܠܳܐ ܡܶܫܬ݁ܰܡܳܗܽܘ ܬ݁ܶܫܬ݁ܰܡܰܗ ܒ݁ܰܝܢܳܬ݂ܟ݂ܽܘܢ ܇ ܐܰܝܟ݂ ܕ݁ܝܳܐܶܐ ܠܩܰܕ݁ܺܝܫܶܐ̈ <EOS>ܘܠܳܐ ܨܽܘܚܝܳܬ݂ܳܐ̈ <EOS> ܘܠܳܐ ܡܶܠܶܐ̈ ܕ݁ܫܳܛܝܽܘܬ݂ܳܐ <EOS> ܐܰܘ ܕ݁ܒ݂ܶܙܚܳܐ <EOS>ܐܰܘ ܕ݁ܫܶܥܝܳܐ <EOS> ܗܳܠܶܝܢ ܕ݁ܠܳܐ ܡܶܬ݂ܒ݁ܰܥܝܳܢ̈ ܇ ܐܶܠܳܐ ܚܠܳܦ݂ ܗܳܠܶܝܢ ܬ݁ܰܘܕ݁ܺܝܬ݂ܳܐ<EOS>ܗܳܕ݂ܶܐ ܕ݁ܶܝܢ ܗܘܰܝܬ݁ܽܘܢ ܝܳܕ݂ܥܺܝܢ ܕ݁ܟ݂ܽܠܢܳܫ ܕ݁ܺܐܝܬ݂ܰܘܗ̱ܝ<EOS>ܙܰܢܳܝܳܐ ܁ ܐܰܘ ܛܰܢܦ݂ܳܐ ܁ ܐܰܘ ܥܳܠܽܘܒ݂ܳܐ ܁ ܕ݁ܺܐܝܬ݂ܰܘܗ̱ܝ ܦ݁ܳܠܰܚ ܦ݁ܬ݂ܰܟ݂ܪܶܐ̈ ܇ ܠܰܝܬ݁<EOS>ܠܶܗ ܝܳܪܬ݁ܽܘܬ݂ܳܐ ܒ݁ܡܰܠܟ݁ܽܘܬ݂ܶܗ ܕ݁ܰܡܫܺܝܚܳܐ ܘܕ݂ܰܐܠܳܗܳܐ<EOS>ܕ݁ܰܠܡܳܐ ܐ̱ܢܳܫ ܢܰܛܥܶܝܟ݂ܽܘܢ ܒ݁ܡܶܠܶܐ̈ ܣܪܺܝܩܳܬ݂ܳܐ̈ ܡܶܛܽܠ ܗܳܠܶܝܢ<EOS>ܗ̱ܽܘ ܓ݁ܶܝܪ ܐܳܬ݂ܶܐ ܪܽܘܓ݂ܙܶܗ ܕ݁ܰܐܠܳܗܳܐ ܥܰܠ ܒ݁ܢܰܝܳܐ̈ ܕ݁ܠܳܐ ܡܶܬ݁ܛܦ݁ܺܝܣܳܢܽܘܬ݂ܳܐ<EOS><EOS>ܠܳܐ ܗܳܟ݂ܺܝܠ ܬ݁ܶܗܘܽܘܢ ܠܗܽܘܢ ܫܰܘܬ݁ܳܦ݂ܶܐ̈<EOS>ܐܺܝܬ݂ܰܝܟ݁ܽܘܢ ܗ̱ܘܰܝܬ݁ܽܘܢ ܓ݁ܶܝܪ ܡܶܢ ܠܽܘܩܕ݂ܰܡ ܚܶܫܽܘܟ݂ܳܐ ܇ ܗܳܫܳܐ<EOS>ܕ݁ܶܝܢ ܢܽܘܗܪܳܐ ܐܰܢ̱ܬ݁ܽܘܢ ܒ݁ܡܳܪܰܢ <EOS> ܐܰܝܟ݂ ܒ݁ܢܰܝ̈ ܢܽܘܗܪܳܐ ܗܳܟ݂ܺܝܠ ܁ ܗܳܟ݂ܰܢܳܐ<EOS>ܗܰܠܶܟ݂ܘ <EOS>ܦ݁ܺܐܪܰܘܗ̱ܝ̈ ܓ݁ܶܝܪ ܕ݁ܢܽܘܗܪܳܐ ܒ݁ܟ݂ܽܠܳܗ ܐܶܢܽܘܢ ܛܳܒ݂ܽܘܬ݂ܳܐ ܁<EOS>ܘܙܰܕ݁ܺܝܩܽܘܬ݂ܳܐ <EOS> ܘܩܽܘܫܬ݁ܳܐ <EOS>ܘܰܗܘܰܝܬ݁ܽܘܢ ܦ݁ܳܪܫܺܝܢ ܡܳܢܳܐ ܫܰܦ݁ܺܝܪ ܩܕ݂ܳܡ ܡܳܪܰܢ <EOS>ܘܠܳܐ ܗܘܰܝܬ݁ܽܘܢ ܡܶܫܬ݁ܰܘܬ݁ܦ݂ܺܝܢ ܠܘܳܬ݂ ܥܒ݂ܳܕ݂ܶܐ̈ ܕ݁ܚܶܫܽܘܟ݂ܳܐ<EOS>ܕ݁ܦ݂ܺܐܪܶܐ̈ ܠܰܝܬ݁ ܒ݁ܗܽܘܢ ܐܶܠܳܐ ܗܘܰܝܬ݁ܽܘܢ ܡܟ݂ܰܘܢܺܝܢ ܠܗܽܘܢ <EOS>ܡܶܕ݁ܶܡ ܓ݁ܶܝܪ ܕ݁ܰܒ݂ܛܽܘܫܝܰܝ ܥܳܒ݂ܕ݁ܺܝܢ ܢܕ݂ܺܝܕ݂ ܗ̱ܽܘ ܐܳܦ݂<EOS>ܠܰܡܡܰܠܳܠܽܘܬ݂ܶܗ <EOS>ܟ݁ܽܠ ܡܶܕ݁ܶܡ ܓ݁ܶܝܪ ܡܶܬ݂ܟ݁ܰܘܰܢ ܡܶܢ ܢܽܘܗܪܳܐ ܁ ܘܡܶܬ݂ܓ݁ܠܶܐ<EOS>ܘܟ݂ܽܠܡܶܕ݁ܶܡ ܕ݁ܰܓ݂ܠܶܐ ܢܽܘܗܪܳܐ ܗ̱<EOS>ܡܶܛܽܠ ܗܳܢܳܐ ܐܰܡܺܝܪ ܕ݁ܶܐܬ݁ܬ݁ܥܺܝܪ ܕ݁ܰܡܟ݁ܳܐ ܘܩܽܘܡ ܡܶܢ ܒ݁ܶܝܬ݂<EOS>ܡܺܝܬ݂ܶܐ̈ ܇ ܘܢܰܢܗܰܪ ܠܳܟ݂ ܡܫܺܝܚܳܐ<EOS>ܚܙܰܘ ܗܳܟ݂ܺܝܠ ܐܰܝܟ݁ܰܢܳܐ ܬ݁ܗܰܠܟ݂ܽܘܢ ܙܰܗܝܳܐܝܺܬ݂ ܠܳܐ ܐܰܝܟ݂<EOS>ܣܰܟ݂ܠܶܐ̈ ܐܶܠܳܐ ܐܰܝܟ݂ ܚܰܟ݁ܺܝܡܶܐ̈ ܁<EOS>ܕ݁ܙܳܒ݂ܢܺܝܢ ܩܺܐܪܣܗܽܘܢ ܇ ܡܶܛܽܠ ܕ݁ܝܰܘܡܳܬ݂ܳܐ̈ ܒ݁ܺܝܫܶܐ̈ ܐܶܢܽܘܢ<EOS><EOS>ܡܶܛܽܠ ܗܳܢܳܐ ܠܳܐ ܬ݁ܶܗܘܽܘܢ ܚܰܣܺܝܪܰܝ̈ ܪܶܥܝܳܢܳܐ ܐܶܠܳܐ<EOS>ܐܶܣܬ݁ܰܟ݁ܰܠܘ ܁ ܡܳܢܰܘ ܨܶܒ݂ܝܳܢܶܗ ܕ݁ܰܐܠܳܗܳܐ <EOS>ܘܠܳܐ ܗܘܰܝܬ݁ܽܘܢ ܪܳܘܶܝܢ ܒ݁ܚܰܡܪܳܐ ܁ ܕ݁ܒ݂ܶܗ ܐܺܝܬ݂ ܐܳܣܽܘܛܽܘܬ݂ܳܐ<EOS>ܐܶܠܳܐ ܐܶܬ݂ܡܠܰܘ ܒ݁ܪܽܘܚܳܐ <EOS>ܘܡܰܠܶܠܘ ܥܰܡ ܢܰܦ݂ܫܟ݂ܽܘܢ ܒ݁ܡܰܙܡܽܘܪܶܐ̈ ܁ ܘܰܒ݂ܬ݂ܶܫܒ݁ܚܳܬ݁ܳܐ̈<EOS>ܘܒ݂ܰܙܡܺܝܪܳܬ݂ܳܐ̈ ܕ݁ܪܽܘܚܳܐ ܗܘܰܝܬ݁ܽܘܢ ܙܳܡܪܺܝܢ ܒ݁ܠܶܒ݁ܰܘܳܬ݂ܟ݂ܽܘܢ̈ ܠܡܳܪܝܳܐ <EOS>ܘܰܗܘܰܝܬ݁ܽܘܢ ܡܰܘܕ݁ܶܝܢ ܒ݁ܟ݂ܽܠܙܒ݂ܰܢ ܥܰܠ ܐܰܦ݁ܰܝ̈ ܟ݁ܽܠܢܳܫ<EOS>ܒ݁ܰܫܡܶܗ ܕ݁ܡܳܪܰܢ ܝܶܫܽܘܥ ܡܫܺܝܚܳܐ <EOS> ܠܰܐܠܳܗܳܐ ܐܰܒ݂ܳܐ <EOS>ܘܰܗܘܰܝܬ݁ܽܘܢ ܡܶܫܬ݁ܰܥܒ݁ܕ݂ܺܝܢ ܚܰܕ݂ ܠܚܰܕ݂ ܒ݁ܚܽܘܒ݁ܶܗ ܕ݁ܰܡܫܺܝܚܳܐ<EOS>ܢܶܫܶܐ̈ ܅ ܗܘܰܝܬ݁ܶܝܢ̈ ܡܶܫܬ݁ܰܥܒ݁ܕ݂ܳܢ̈ ܠܒ݂ܰܥܠܰܝܟ݁ܶܝܢ̈ ܐܰܝܟ݂<EOS>ܕ݁ܰܠܡܳܪܰܢ<EOS>ܡܶܛܽܠ ܕ݁ܓ݂ܰܒ݂ܪܳܐ ܪܺܫܳܗ ܗ̱ܽܘ ܕ݁ܰܐܢ̱ܬ݁ܬ݂ܳܐ ܇ ܐܰܝܟ݁ܰܢܳܐ ܕ݁ܳܐܦ݂<EOS>ܡܫܺܝܚܳܐ ܪܺܫܳܐ ܗܽܘ ܕ݁ܥܺܕ̱݁ܬ݁ܳܐ ܇ ܘܗܽܘܝܽܘ ܡܰܚܝܳܢܳܐ ܕ݁ܦ݂ܰܓ݂ܪܳܐ <EOS>ܐܶܠܳܐ ܐܰܝܟ݁ܰܢܳܐ ܕ݁ܥܺܕ̱݁ܬ݁ܳܐ ܡܶܫܬ݁ܰܥܒ݁ܕ݂ܳܐ ܠܰܡܫܺܝܚܳܐ<EOS>ܗܳܟ݂ܰܢܳܐ ܐܳܦ݂ ܢܶܫܶܐ̈ ܠܒ݂ܰܥܠܰܝܗܶܝܢ̈ ܒ݁ܟ݂ܽܠܡܶܕ݁ܶܡ<EOS>ܓ݁ܰܒ݂ܪܶܐ̈ ܅ ܐܰܚܶܒ݂ܘ ܢܶܫܰܝܟ݁ܽܘܢ̈ ܐܰܝܟ݂ ܕ݁ܳܐܦ݂ ܡܫܺܝܚܳܐ<EOS>ܐܰܚܶܒ݂ ܠܥܺܕ̱݁ܬ݁ܶܗ <EOS> ܘܢܰܦ݂ܫܶܗ ܐܰܫܠܶܡ ܥܰܠ ܐܰܦ݁ܶܝܗ̈ ܇<EOS>ܕ݁ܰܢܩܰܕ݁ܫܺܝܗ ܘܰܢܕ݂ܰܟ݁ܶܝܗ ܁ ܒ݁ܰܣܚܳܝܳܐ ܕ݁ܡܰܝܳܐ̈ <EOS> ܘܰܒ݂ܡܶܠܬ݂ܳܐ<EOS><EOS>ܘܰܢܩܺܝܡܺܝܗ ܥܺܕ̱݁ܬ݁ܳܐ ܠܢܰܦ݂ܫܶܗ ܁ ܟ݁ܰܕ݂ ܡܫܰܒ݁ܚܳܐ <EOS> ܘܠܰܝܬ݁ ܒ݁ܳܗ<EOS>ܛܽܘܠܫܳܐ ܁ ܘܠܳܐ ܩܰܡܛܳܐ ܁ ܘܠܳܐ ܡܶܕ݁ܶܡ <EOS> ܕ݁ܰܠܗܳܠܶܝܢ ܕ݁ܳܡܶܐ <EOS> ܐܶܠܳܐ ܬ݁ܶܗܘܶܐ<EOS>ܩܰܕ݁ܺܝܫܳܐ <EOS> ܕ݁ܠܳܐ ܡܽܘܡ <EOS>ܗܳܟ݂ܰܢܳܐ ܘܳܠܶܐ ܠܓ݂ܰܒ݂ܪܶܐ̈ ܕ݁ܢܰܚܒ݂ܽܘܢ ܢܶܫܰܝܗܽܘܢ̈ <EOS> ܐܰܝܟ݂<EOS>ܕ݁ܰܠܦ݂ܰܓ݂ܪܰܝܗܽܘܢ̈ <EOS> ܡܰܢ ܕ݁ܠܰܐܢ̱ܬ݁ܬ݂ܶܗ ܓ݁ܶܝܪ ܡܰܚܶܒ݂ ܢܰܦ݂ܫܶܗ ܗ̱ܽܘ ܡܰܚܶܒ݂ <EOS>ܠܳܐ ܓ݁ܶܝܪ ܐ̱ܢܳܫ ܡܶܡܬ݂ܽܘܡ ܣܳܢܶܐ ܦ݁ܰܓ݂ܪܶܗ ܐܶܠܳܐ ܡܬ݂ܰܪܣܶܐ ܠܶܗ<EOS>܁ ܘܝܳܨܶܦ݂ ܕ݁ܺܝܠܶܗ ܇ ܐܰܝܟ݁ܰܢܳܐ ܕ݁ܳܐܦ݂ ܡܫܺܝܚܳܐ ܕ݁ܥܺܕ̱݁ܬ݁ܶܗ<EOS>ܡܶܛܽܠ ܕ݁ܗܰܕ݁ܳܡܶܐ̈ ܚܢܰܢ ܕ݁ܦ݂ܰܓ݂ܪܶܗ ܇ ܘܡܶܢ ܒ݁ܶܣܪܶܗ ܚܢܰܢ <EOS> ܘܡܶܢ<EOS>ܓ݁ܰܪܡܰܘܗ̱ܝ̈ <EOS>ܡܶܛܽܠ ܗܳܢܳܐ ܢܶܫܒ݁ܽܘܩ ܓ݁ܰܒ݂ܪܳܐ ܠܰܐܒ݂ܽܘܗ̱ܝ ܘܠܶܐܡܶܗ ܘܢܶܩܰܦ݂<EOS>ܠܰܐܢ̱ܬ݁ܬ݂ܶܗ ܘܢܶܗܘܽܘܢ ܬ݁ܪܰܝܗܽܘܢ̈ ܚܰܕ݂ ܒ݁ܣܰܪ <EOS>ܗܳܢܳܐ ܐ̱ܪܳܙܳܐ ܪܰܒ݂ ܗ̱ܽܘ ܐܶܢܳܐ ܕ݁ܶܝܢ ܐܳܡܰܪ ܐ̱ܢܳܐ ܥܰܠ<EOS>ܡܫܺܝܚܳܐ ܘܥܰܠ ܥܺܕ̱݁ܬ݁ܶܗ <EOS>ܒ݁ܪܰܡ ܐܳܦ݂ ܐܰܢ̱ܬ݁ܽܘܢ ܟ݁ܽܠ ܚܰܕ݂ ܚܰܕ݂ ܡܶܢܟ݂ܽܘܢ ܗܳܟ݂ܰܢܳܐ<EOS>ܢܶܪܚܰܡ ܐܰܢ̱ܬ݁ܬ݂ܶܗ ܐܰܝܟ݂ ܕ݁ܰܠܢܰܦ݂ܫܶܗ ܐܰܢ̱ܬ݁ܬ݂ܳܐ ܕ݁ܶܝܢ ܁ ܬ݁ܶܗܘܶܐ ܕ݁ܳܚܠܳܐ ܡܶܢ<EOS>ܒ݁ܰܥܠܳܗ<EOS>ܒ݁ܢܰܝܳܐ̈ ܅ ܐܶܫܬ݁ܰܡ̱ܥܘ ܠܰܐܒ݂ܳܗܰܝܟ݁ܽܘܢ̈ ܒ݁ܡܳܪܰܢ ܗܳܕ݂ܶܐ ܓ݁ܶܝܪ<EOS>ܟ݁ܺܐܢܳܐ <EOS>ܘܗܳܢܰܘ ܦ݁ܽܘܩܕ݁ܳܢܳܐ ܩܰܕ݂ܡܳܝܳܐ ܕ݁ܰܡܠܺܝܟ݂ <EOS> ܝܰܩܰܪ ܠܰܐܒ݂ܽܘܟ݂<EOS>ܘܠܶܐܡܳܟ݂<EOS>ܕ݁ܢܶܗܘܶܐ ܠܳܟ݂ ܕ݁ܫܰܦ݁ܺܝܪ ܇ ܘܢܺܐܪܟ݁ܽܘܢ ܚܰܝܰܝܟ݁̈ ܥܰܠ ܐܰܪܥܳܐ<EOS><EOS>ܐܰܒ݂ܳܗܶܐ̈ ܅ ܠܳܐ ܬ݁ܰܪܓ݁ܙܽܘܢ ܒ݁ܢܰܝܟ݁ܽܘܢ̈ ܐܶܠܳܐ ܪܰܒ݁ܰܘ ܐܶܢܽܘܢ<EOS>ܒ݁ܡܰܪܕ݁ܽܘܬ݂ܳܐ ܘܰܒ݂ܝܽܘܠܦ݁ܳܢܳܐ ܕ݁ܡܳܪܰܢ<EOS>ܥܰܒ݂ܕ݁ܶܐ̈ ܅ ܐܶܫܬ݁ܰܡ̱ܥܘ ܠܡܳܪܰܝܟ݁ܽܘܢ̈ ܕ݁ܒ݂ܰܒ݂ܣܰܪ ܒ݁ܕ݂ܶܚܠܬ݂ܳܐ<EOS>܁ ܘܒ݂ܰܪܬ݂ܺܝܬ݂ܳܐ ܁ ܘܒ݂ܰܦ݂ܫܺܝܛܽܘܬ݂ ܠܶܒ݁ܳܐ ܁ ܐܰܝܟ݂ ܕ݁ܠܰܡܫܺܝܚܳܐ ܇<EOS>ܠܳܐ ܒ݁ܡܰܚܙܶܐ ܥܰܝܢܳܐ ܁ ܐܰܝܟ݂ ܗܰܘ ܕ݁ܠܰܒ݂ܢܰܝܢܳܫܳܐ̈ ܫܳܦ݂ܪܺܝܢ<EOS>ܐܢ̱ܬ݁ܽܘܢ ܇ ܐܶܠܳܐ ܐܰܝܟ݂ ܥܰܒ݂ܕ݁ܶܐ̈ ܕ݁ܰܡܫܺܝܚܳܐ ܁ ܕ݁ܥܳܒ݂ܕ݁ܺܝܢ ܨܶܒ݂ܝܳܢܳܐ ܕ݁ܰܐܠܳܗܳܐ<EOS><EOS>ܘܫܰܡܶܫܘ ܐܶܢܽܘܢ ܡܶܢ ܟ݁ܽܠܳܗ ܢܰܦ݂ܫܟ݂ܽܘܢ ܒ݁ܚܽܘܒ݁ܳܐ ܐܰܝܟ݂<EOS>ܕ݁ܰܠܡܳܪܰܢ ܁ ܘܠܳܐ ܐܰܝܟ݂ ܕ݁ܠܰܒ݂ܢܰܝܢܳܫܳܐ̈<EOS>ܟ݁ܰܕ݂ ܝܳܕ݂ܥܺܝܬ݁ܽܘܢ ܕ݁ܗܰܘ ܡܶܕ݁ܶܡ ܕ݁ܥܳܒ݂ܶܕ݂ ܐ̱ܢܳܫ ܕ݁ܫܰܦ݁ܺܝܪ<EOS>ܗܽܘ ܡܶܬ݂ܦ݁ܪܰܥ ܡܶܢ ܡܳܪܰܢ ܇ ܐܶܢ ܥܰܒ݂ܕ݁ܳܐ ܗ̱ܽܘ <EOS> ܘܶܐܢ ܒ݁ܰܪ ܚܺܐܪܶܐ̈<EOS>ܐܳܦ݂ ܐܰܢ̱ܬ݁ܽܘܢ ܡܳܪܰܝܳܐ̈ ܅ ܗܳܟ݂ܰܢܳܐ ܗܘܰܝܬ݁ܽܘܢ ܥܳܒ݂ܕ݁ܺܝܢ<EOS>ܠܥܰܒ݂ܕ݁ܰܝܟ݁ܽܘܢ̈ <EOS> ܗܘܰܝܬ݁ܽܘܢ ܫܳܒ݂ܩܺܝܢ ܠܗܽܘܢ ܣܰܟ݂ܠܽܘܬ݂ܳܐ ܡܶܛܽܠ ܕ݁ܝܳܕ݂ܥܺܝܢ<EOS>ܐܢ̱ܬ݁ܽܘܢ ܕ݁ܳܐܦ݂ ܡܳܪܟ݂ܽܘܢ ܕ݁ܺܝܠܟ݂ܽܘܢ ܐܺܝܬ݂ܰܘܗ̱ܝ ܒ݁ܰܫܡܰܝܳܐ ܇ ܘܡܰܣܰܒ݂ ܒ݁ܰܐܦ݁ܶܐ̈<EOS>ܠܰܝܬ݁ ܠܘܳܬ݂ܶܗ <EOS>ܡܶܟ݁ܺܝܠ ܐܰܚܰܝ̈ ܐܶܬ݂ܚܰܝܰܠܘ ܒ݁ܡܳܪܰܢ ܘܰܒ݂ܬ݂ܽܘܩܦ݂ܳܐ ܕ݁ܚܰܝܠܶܗ<EOS><EOS>ܘܰܠܒ݂ܰܫܘ ܟ݁ܽܠܶܗ ܙܰܝܢܳܐ ܕ݁ܰܐܠܳܗܳܐ ܐܰܝܟ݁ܰܢܳܐ ܕ݁ܬ݂ܶܫܟ݁ܚܽܘܢ<EOS>ܠܰܡܩܳܡ ܠܽܘܩܒ݂ܰܠ ܨܶܢܥܳܬ݂ܶܗ̈ ܕ݁ܳܐܟ݂ܶܠ ܩܰܪܨܳܐ<EOS>ܡܶܛܽܠ ܕ݁ܬ݂ܰܟ݂ܬ݁ܽܘܫܟ݂ܽܘܢ ܁ ܠܳܐ ܗ̱ܘܳܐ ܥܰܡ ܒ݁ܶܣܪܳܐ ܘܰܕ݂ܡܳܐ ܇<EOS>ܐܶܠܳܐ ܥܰܡ ܐܰܪܟ݂ܰܘܣ̈ ܘܥܰܡ ܫܰܠܺܝܛܳܢܶܐ̈ <EOS> ܘܥܰܡ ܐܰܚܺܝܕ݂ܰܝ̈ ܥܳܠܡܳܐ ܕ݁ܗܳܢܳܐ ܚܶܫܽܘܟ݂ܳܐ<EOS><EOS> ܘܥܰܡ ܪܽܘܚܶܐ̈ ܒ݁ܺܝܫܳܬ݂ܳܐ̈ <EOS> ܕ݁ܰܬ݂ܚܶܝܬ݂ ܫܡܰܝܳܐ <EOS>ܡܶܛܽܠ ܗܳܢܳܐ ܠܒ݂ܰܫܘ ܟ݁ܽܠܶܗ ܙܰܝܢܳܐ ܕ݁ܰܐܠܳܗܳܐ ܕ݁ܬ݂ܶܫܟ݁ܚܽܘܢ<EOS>ܬ݁ܶܐܪܥܽܘܢ ܒ݁ܺܝܫܳܐ ܇ ܘܟ݂ܰܕ݂ ܡܥܰܬ݁ܕ݂ܺܝܢ ܐܢ̱ܬ݁ܽܘܢ ܒ݁ܟ݂ܽܠܡܶܕ݁ܶܡ <EOS> ܬ݁ܩܽܘܡܽܘܢ<EOS>ܩܽܘܡܘ ܗܳܟ݂ܺܝܠ ܘܰܚܙܽܘܩܘ ܚܰܨܰܝܟ݁ܽܘܢ̈ ܒ݁ܩܽܘܫܬ݁ܳܐ <EOS> ܘܰܠܒ݂ܰܫܘ<EOS>ܫܶܪܝܳܢܳܐ ܕ݁ܙܰܕ݁ܺܝܩܽܘܬ݂ܳܐ <EOS>ܘܣܰܐܢܘ ܒ݁ܪܶܓ݂ܠܰܝܟ݁ܽܘܢ̈ ܛܽܘܝܳܒ݂ܶܗ ܕ݁ܶܐܘܰܢܓ݁ܶܠܺܝܳܘܢ ܕ݁ܰܫܠܳܡܳܐ<EOS><EOS>ܘܥܰܡ ܗܳܠܶܝܢ ܁ ܣܰܒ݂ܘ ܠܟ݂ܽܘܢ ܣܰܟ݁ܪܳܐ ܕ݁ܗܰܝܡܳܢܽܘܬ݂ܳܐ ܕ݁ܒ݂ܳܗ<EOS>ܬ݁ܶܬ݂ܡܨܽܘܢ ܚܰܝܠܳܐ ܠܡܰܕ݂ܥܳܟ݂ܽܘ ܟ݁ܽܠܗܽܘܢ ܓ݁ܶܐܪܰܘܗ̱ܝ̈ ܝܳܩܕ݁ܶܐ̈ ܕ݁ܒ݂ܺܝܫܳܐ <EOS>ܘܣܺܝܡܘ ܣܰܢܘܰܪܬ݁ܳܐ ܕ݁ܦ݂ܽܘܪܩܳܢܳܐ <EOS> ܘܰܐܚܽܘܕ݂ܘ ܣܰܝܦ݂ܳܐ ܕ݁ܪܽܘܚܳܐ<EOS>܇ ܕ݁ܺܐܝܬ݂ܰܘܗ̱ܝ ܡܶܠܬ݂ܳܐ ܕ݁ܰܐܠܳܗܳܐ <EOS>ܘܰܒ݂ܟ݂ܽܠ ܨܠܰܘܳܢ̈ ܘܰܒ݂ܟ݂ܽܠ ܒ݁ܳܥܘܳܢ̈ ܨܰܠܰܘ ܒ݁ܟ݂ܽܠܙܒ݂ܰܢ ܒ݁ܪܽܘܚ<EOS><EOS> ܘܒ݂ܳܗ ܒ݁ܰܨܠܽܘܬ݂ܳܐ ܗܘܰܝܬ݁ܽܘܢ ܫܳܗܪܺܝܢ ܒ݁ܟ݂ܽܠܥܶܕ݁ܳܢ ܟ݁ܰܕ݂ ܡܨܰܠܶܝܬ݁ܽܘܢ<EOS>ܐܰܡܺܝܢܳܐܝܺܬ݂ ܘܡܶܬ݂ܟ݁ܰܫܦ݂ܺܝܢ ܥܰܠ ܐܰܦ݁ܰܝ̈ ܟ݁ܽܠܗܽܘܢ ܩܰܕ݁ܺܝܫܶܐ̈ ܁<EOS>ܐܳܦ݂ ܥܠܰܝ ܇ ܕ݁ܬ݂ܶܬ݂ܺܝܗܶܒ݂ ܠܺܝ ܡܶܠܬ݂ܳܐ ܒ݁ܡܰܦ݂ܬ݁ܰܚ ܦ݁ܽܘܡܝ ܇<EOS>ܕ݁ܥܺܝܢ ܒ݁ܰܓ݂ܠܶܐ ܐܰܟ݂ܪܶܙ ܐ̱ܪܳܙܳܐ ܕ݁ܰܣܒ݂ܰܪܬ݂ܳܐ <EOS>ܗܰܘ ܕ݁ܶܐܢܳܐ ܐܺܝܙܓ݁ܰܕ݁ܶܗ ܒ݁ܫܺܫܠܳܬ݂ܳܐ̈ ܇ ܕ݁ܰܒ݂ܦ݁ܰܪܶܗ̱ܣܺܝܰܐ<EOS>ܐܶܡܰܠܠܺܝܘܗ̱ܝ ܁ ܐܰܝܟ݂ ܕ݁ܘܳܠܶܐ ܠܺܝ ܠܰܡܡܰܠܳܠܽܘܬ݂ܶܗ<EOS>ܕ݁ܬ݂ܶܕ݁ܥܽܘܢ ܕ݁ܶܝܢ ܐܳܦ݂ ܐܰܢ̱ܬ݁ܽܘܢ ܡܶܕ݁ܶܡ ܕ݁ܰܠܘܳܬ݂ܝ ܁ ܘܡܶܕ݁ܶܡ<EOS>ܕ݁ܣܳܥܰܪ ܐ̱ܢܳܐ ܗܳܐ ܡܰܘܕ݁ܰܥ ܠܟ݂ܽܘܢ ܛܽܘܟ݂ܺܝܩܳܘܣ ܐܰܚܳܐ ܚܰܒ݁ܺܝܒ݂ܳܐ ܘܰܡܫܰܡܫܳܢܳܐ<EOS>ܡܗܰܝܡܢܳܐ ܒ݁ܡܳܪܰܢ ܇<EOS>ܕ݁ܠܶܗ ܫܰܕ݁ܪܶܬ݂ ܠܘܳܬ݂ܟ݂ܽܘܢ ܥܠܶܝܗ ܥܰܠ ܗܳܕ݂ܶܐ ܇ ܕ݁ܬ݂ܶܕ݁ܥܽܘܢ ܡܳܐ<EOS>ܕ݁ܰܠܘܳܬ݂ܝ <EOS> ܘܰܢܒ݂ܰܝܰܐ ܠܶܒ݁ܰܘܳܬ݂ܟ݂ܽܘܢ̈ <EOS>ܫܠܳܡܳܐ ܥܰܡ ܐܰܚܰܝܢ̈ ܘܚܽܘܒ݁ܳܐ ܥܰܡ ܗܰܝܡܳܢܽܘܬ݂ܳܐ ܡܶܢ ܐܰܠܳܗܳܐ<EOS>ܐܰܒ݂ܳܐ ܁ ܘܡܶܢ ܡܳܪܰܢ ܝܶܫܽܘܥ ܡܫܺܝܚܳܐ <EOS>ܛܰܝܒ݁ܽܘܬ݂ܳܐ ܥܰܡ ܟ݁ܽܠܗܽܘܢ ܐܰܝܠܶܝܢ ܕ݁ܡܰܚܒ݂ܺܝܢ ܠܡܳܪܰܢ ܝܶܫܽܘܥ<EOS>ܡܫܺܝܚܳܐ ܁ ܕ݁ܠܳܐ ܚܒ݂ܳܠ <EOS> ܐܰܡܺܝܢ<EOS>