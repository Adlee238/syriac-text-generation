ܓ ܒܰܪ ܩܳܠܶܗ<EOS>
ܡܰܢܽܘ ܕܰܠܨܶܒܬܳܟ<EOS>
ܢܶܬܝܰܐܰܒ ܦܰܓܪܳܐ<EOS>
ܡܰܢܽܘ ܕܰܠܫܽܘܦܪܳܟ<EOS>
ܢܶܦܠܽܘܚ ܥܰܒܕܽܘܬܳܐ<EOS>
ܒܳܟ ܡܳܪܝ̱ ܢܶܬܚܰܪܰܪ<EOS>
ܥܽܘܢܺܝܬܳܐ ܒܳܟ ܡܳܪܝ̱ ܢܶܬܚܰܪܰܪ<EOS>
ܐܰܝܢܳܐ ܕܒܶܝܬ ܚ̈ܰܝܶܐ<EOS>
ܫܽܘܦܪܳܟ ܫܒܳܐ ܠܶܗ<EOS>
ܚܙܺܝܟ ܒܶܝܬ ܡܺܝ̈ܬܶܐ<EOS>
ܒܰܫܝܽܘܠ ܡܢܳܕ ܠܶܗ<EOS>
ܠܳܟ ܡܳܪܝ̱ ܢܶܬܝܰܐܰܒ<EOS>
ܣܟܰܠ ܗܽܘ ܚܰܟܺܝܡܳܐ<EOS>
ܕܠܳܐܶܐ ܕܠܳܟ ܢܶܫܦܰܪ<EOS>
ܣܩܰܠ ܐܳܦ ܡܰܡܠܳܠܶܗ<EOS>
ܕܡܶܢܳܟ ܢܶܬܩܰܠܰܣ<EOS>
ܚܙܺܝ ܡܳܪܝ̱ ܫܽܘܥܒܳܕܰܢ<EOS>
ܕܠܳܐ ܐܰܠܳܗ ܐܺܝܬܰܘܗ̱ܝ<EOS>
ܐܰܝܢܳܐ ܕܠܳܟ ܦܳܠܰܚ<EOS>
ܒܥܽܘܢܕܳܢܳܟ ܢܶܒܗܰܬ<EOS>
ܕܰܠܡܰܢ ܫܳܦܰܪ ܗ̱ܘܳܐ<EOS>
ܠܰܐܒܽܘܟ ܒܳܟ ܢܶܫܦܰܪ<EOS>
ܡܰܘܬܰܐ ܗ̱ܘ ܬܰܒܰܪ ܠܶܗ<EOS>
ܠܓܶܦܳܟ ܩܰܠܺܝܠܳܐ<EOS>
ܕܠܳܐܶܐ ܘܠܳܐ ܫܰܟܶܢ<EOS>
ܐܶܠܳܐ ܨܶܝܕ ܕܰܗܒܳܐ<EOS>
ܠܘܳܬܳܟ ܡܳܪܝ̱ ܢܶܦܪܰܚ<EOS>
ܢܶܫܪ̈ܶܐ ܨܶܝܕ ܒܶܣܪܳܐ<EOS>
ܘܐ̱ܢܳܫܳܐ ܨܶܝܕ ܟܶܣܦܳܐ<EOS>
ܒܪܺܝܟ ܗ̱ܽܘ ܕܠܰܝܬ ܕܰܡܨܶܐ<EOS>
ܠܡܶܐܟܰܠ ܡܶܢ ܕܰܗܒܳܐ<EOS>
ܦܰܓܪܳܟ ܣܳܡ ܚ̈ܰܝܰܐ ܗ̱ܘ<EOS>
ܟܰܕ ܠܰܝܬ ܕܶܐܟܰܠ ܠܶܗ<EOS>
ܠܰܝܬ ܕܣܰܒܰܥ ܡܶܢܶܗ<EOS>
ܟܰܕ ܠܰܘ ܡܶܐܟܽܘܠܬܰܐ ܗ̱ܘ<EOS>
ܠܶܗ ܗܽܘ ܟܦܶܢ ܟܽܠ ܐ̱ܢܳܫ<EOS>
ܠܰܠܚܡܳܟ ܢܶܬܝܰܐܰܒ<EOS>
ܥܳܠܡܳܐ ܩܳܪܶܐ ܠܳܟ ܬܳܐ ܦܽܘܩ ܠܰܬܥܳܫܳܐ<EOS>
ܩܰܒܪܳܐ ܩܳܪܶܐ ܠܳܟ ܬܳܐ ܢܽܘܚ ܚܰܠܳܫܳܐ<EOS>
ܢܶܬܢܺܝܚ ܒܰܠܡܺܐܢܳܟ<EOS>
ܝܰܘܡܰܐ ܗ̱ܘ ܕܰܠܩܰܒܪܳܐ<EOS>
ܡܨܰܒܰܬ ܓܰܕܽܘ̈ܕܶܐ<EOS>
ܒܬܽܘ̈ܠܳܬܳܐ ܡܟܰܠܶܠ<EOS>
ܡܫܰܕܰܪ ܠܳܗ̇ ܠܰܫܝܽܘܠ<EOS>
ܢܶܚܕܽܘܢ ܥܰܡ ܥܰܠܡ̈ܰܝܟ<EOS>
ܝܰܘܡܰܐ ܗ̱ܘ ܕܡܰܥܡܶܛ<EOS>
ܒܰܝܬܳܐ ܒܰܒܟܳܬܳܐ<EOS>
ܘܦܳܪܶܣ ܥܰܠ ܐܶܣ̈ܰܘܗ̱ܝ<EOS>
ܚܶܫܟܳܐ ܘܕܰܐܘܢܳܐ<EOS>
ܢܪܰܕܦܶܗ ܒܽܘܝܳܐܳܟ<EOS>
ܟܐܺܝ ܡܳܪܝ̱ ܒܡܰܘܬܳܐ<EOS>
ܝܰܥܢܳܐ ܕܪܳܥܶܐ ܠܰܢ<EOS>
ܚܰܝܰܬ ܒܳܠܰܥ ܠܰܢ<EOS>
ܒܟܰܪܣܶܗ ܩܒܰܪ ܠܰܢ<EOS>
ܢܰܨܪܺܝܘܗ̱ܝ ܫܺܝܦܽܘܪܳܟ<EOS>
ܝܰܘܡܰܐ ܗ̱ܘ ܕܡܰܫܠܰܚ<EOS>
ܣܰܩܠܳܐ ܕܥܰܪ̈ܣܳܬܳܐ<EOS>
ܘܰܚܠܳܦ ܣܩ̈ܳܠܰܝܗܶܝܢ<EOS>
ܒܣܰܩ̈ܶܐ ܡܶܬܟܰܡܪ̈ܳܢ<EOS>
ܝܰܘܡܳܟ ܢܰܦܨܰܚ ܠܰܢ<EOS>
ܐܰܢ̱ܬܬܳܐ ܡܶܢ ܗܶܕܪܶܗ<EOS>
ܕܥܽܘܡܪܳܗ̇ ܡܰܦܶܩ ܠܳܗ̇<EOS>
ܟܰܦܳܐ ܘܰܐܫܺܝܕ ܘܒܰܠܺܝܠ<EOS>
ܕܶܐܒܰܕܘ̱ ܛܽܘ̈ܟܣܰܘܗ̱ܝ<EOS>
ܢܛܰܟܶܣ ܢܰܦܫ̈ܳܬܰܢ<EOS>
ܝܰܘܡܰܐ ܗ̱ܘ ܕܡܰܪܟܶܢ<EOS>
ܘܟܳܐܶܦ ܩܰܘܡ̈ܳܬܳܐ<EOS>
ܘܡܶܬܪܰܟܢܺܝܢ ܐ̱ܪ̈ܳܙܶܐ<EOS>
ܥܰܠ ܐ̱ܪ̈ܳܙܶܐ ܕܰܢܦܼܰܠܘ̱<EOS>
ܒܳܟ ܬܽܘܒ ܡܳܪܝ̱ ܢܶܫܼܘܰܚ<EOS>
ܦܰܓܪܳܐ ܡܶܬܚܰܒܰܠ<EOS>
ܕܢܶܦܩܰܬ ܠܳܗ̇ ܢܰܦܫܳܐ<EOS>
ܡܰܠܳܚܳܐ ܘܚܰܝܽܘܬܳܐ<EOS>
ܕܪ̈ܶܓܫܶܐ ܘܗ̈ܶܕܳܡܶܐ<EOS>
ܒܳܗ̇ ܬܽܘܒ ܢܶܨܛܰܒܰܬ<EOS>
ܝܰܘܡܰܐ ܗ̱ܘ ܕܰܒ̈ܓܙܰܘܗ̱ܝ<EOS>
ܚܳܐܰܪ ܥܰܬܺܝܪܳܐ<EOS>
ܘܚܳܙܶܐ ܕܠܳܐ ܠܳܘܶܝܢ<EOS>
ܠܡܳܪܗܽܘܢ ܩ̈ܶܢܝܳܢܶܐ<EOS>
ܢܶܥܬܪܳܢ ܒܶܝܬ ܓܰܙܳܟ<EOS>
ܝܰܘܡܰܐ ܗ̱ܘ ܕܟܺܐܢ̈ܶܐ<EOS>
ܒܰܠܚܽܘܕ ܚܳܕܶܝܢ ܒܶܗ<EOS>
ܕܩܳܢܶܝܢ ܘܡܰܩܕܶܝܢ<EOS>
ܙܘ̈ܳܕܶܐ ܕܙܶܕܩ̈ܳܬܳܐ<EOS>
ܢܙܽܘܕܳܢ ܚܽܘܦܛܳܟ<EOS>
ܡܶܫܬܰܠܰܚ ܡܶܫܟܳܐ<EOS>
ܕܰܩܪܺܝܡ ܥܰܠ ܐܰܦ̈ܶܐ<EOS>
ܘܗܳܘܶܐ ܥܰܪܛܶܠܝ̱<EOS>
ܘܰܫܟܺܝܪ ܦܰܪܨܽܘܦܳܐ<EOS>
ܢܨܰܒܬܶܗ ܢܽܘܚܳܡܳܟ<EOS>
ܐܶܕ̈ܢܶܐ ܗܘܺܝ ܢܶܩ̈ܥܶܐ<EOS>
ܠܗܰܘ ܪܰܚܫܳܐ ܕܰܫܝܽܘܠ<EOS>
ܘܥܰܝ̈ܢܶܐ ܗ̈ܘܰܝ ܩ̈ܢܶܐ<EOS>
ܠܪܳܡܬܳܐ ܕܰܒܩܰܒܪ̈ܶܐ<EOS>
ܚܙܺܝ ܡܳܪܝ̱ ܡܽܘܟܳܟܰܢ<EOS>
ܓܒ̈ܺܝܠܶܐ ܕܡܶܢ ܛܺܝܢܳܐ<EOS>
ܬܳܚܘ̱ ܘܰܗܘܰܘ ܒܰܫܝܽܘܠ<EOS>
ܟܬܳܐ ܕܣܰܝܢܳܐ<EOS>
ܫ̈ܰܦܠܶܐ ܕܫܰܦܺܝܪ̈ܶܐ<EOS>
ܚܙܺܝ ܡܳܪܝ̱ ܚܽܘܒܠܰܢ<EOS>
ܝܰܘܡܰܐ ܗ̱ܘ ܕܰܥܢܰܕܘ̱ ܒܶܗ<EOS>
ܡܰܠܟ̈ܶܐ ܒܟܰܪܝܽܘܬܳܐ<EOS>
ܘܰܫܪܰܘ ܬܳܓܰܝ̈ܗܽܘܢ<EOS>
ܘܰܢܚܶܬܘ̱ ܠܳܗ̇ ܠܰܫܝܽܘܠ<EOS>
ܡܰܠܟܰܢ ܒܰܫܡܰܝܰܐ ܗ̱ܘ<EOS>
ܡܰܘܬܳܐ ܡܫܰܦܶܠ ܟܽܠ<EOS>
ܡܰܘܬܳܐ ܡܡܰܣܟܶܢ ܟܽܠ<EOS>
ܡܰܘܬܳܐ ܡܰܚܪܶܒ ܟܽܠ<EOS>
ܡܰܘܬܳܐ ܪܳܥܶܐ ܟܽܠ<EOS>
ܢܶܪܕܦܺܝܘܗ̱ܝ ܢܽܘܚܳܡܳܟ<EOS>
ܝܰܘܡܳܐ ܕܥܽܘܢܕܳܢܳܐ<EOS>
ܝܰܘܡܰܐ ܗ̱ܘ ܡܰܪܺܝܪܳܐ<EOS>
ܝܰܘܡܰܐ ܗ̱ܘ ܡܒܰܟܶܐ ܟܽܠ<EOS>
ܝܰܘܡܰܐ ܗ̱ܘ ܡܰܟܡܰܪ ܟܽܠ<EOS>
ܢܶܙܟܶܝܘܗ̱ܝ ܡܳܪܝ̱ ܝܰܘܡܳܟ<EOS>
ܝܰܘܡܳܐ ܕܢܽܘܚܳܡܳܐ<EOS>
ܗܽܘܝܽܘ ܡܚܰܠܶܛ ܟܽܠ<EOS>
ܗܽܘܝܽܘ ܡܒܰܝܰܐ ܟܽܠ<EOS>
ܗܽܘܝܽܘ ܡܰܦܨܰܚ ܟܽܠ<EOS>
ܢܶܕܪܟܰܢ ܡܳܪܝ̱ ܝܰܘܡܳܟ<EOS>
ܝܰܘܡܰܐ ܗ̱ܘ ܕܰܐܒܳܗ̈ܶܐ<EOS>
ܚܳܙܶܝܢ ܠܰܒܢܰܝ̈ܗܽܘܢ<EOS>
ܝܰܘܡܰܐ ܗ̱ܘ ܬܽܘܒ ܕܰܐܚ̈ܶܐ<EOS>
ܚܳܙܶܝܢ ܠܰܐܚ̈ܰܝܗܽܘܢ<EOS>
ܫܽܘܒܚܳܐ ܠܡܰܚܶܐ ܟܽܠ<EOS>
